آیت‌الله خاتمی در نماز جمعه تهران:
مردم ایران به چیزی کمتر از لغو همه تحریم‌ها تن نمی‌دهند
مردم ایران به چیزی کمتر از لغو همه تحریم‌ها تن نمی‌دهند
خطیب نماز جمعه تهران گفت: در یک کلمه به مذاکره کنندگان ایرانی می‌گویم، بدانید ملت ایران به چیزی از کمتر از لغو همه تحریم‌ها تن نخواهد داد.

به گزارش خبرنگار مهر، خطبه‌های آیت الله سید احمد خاتمی در نماز جمعه این هفته تهران ضمن گرامیداشت دهم آذرماه روز شهادت مرحوم سید حسن مدرس گفت: ۱۰ نکته در زندگی او است که من فقط به چهار نکته اشاره می‌کنم. نکته نخست آنکه مدرس، الهی و خدایی بود و به فرموده امام (ره) هوای نفسانی در کار او نبود.

وی با بیان اینکه مدرس بزرگمرد بود، افزود: سومین نکته‌ای که در زندگی او وجود داشت، این بود که ستم‌ستیز و ظلم‌ستیز بود و به دستور رضاخان هم ترور شد اما مثل کوه مقاومت کرد.

خطیب موقت نماز جمعه تهران تصریح کرد: این ظلم‌ستیزی و ستم‌ستیزی بعد از ۴۰ سال در جان شما مردم زنده است و این نشان می‌دهد از نفرت آمریکا کوتاه نمی‌آیید از این رو شعار «مرگ بر آمریکا» باقی است.

آیت الله خاتمی همچنین با اشاره به برگزاری مذاکرات دور جدید ایران با گروه ۱+۴، گفت: هیئت باتجربه برای مذاکره به وین رفت و این هیئت هم مواضع خود را به طور صریح ابراز کردند و مواضع ضد آمریکایی خود را چه در قول و چه در عمل نشان دادند.

وی افزود: در یک کلمه به مذاکره کنندگان که پاره تن نظام هستند می‌گویم که شما نماینده یک ملت شجاعی هستید که پای آرمان‌هایش تا آخرین قطره خون و نفس ایستادند؛ بدانید این ملت به چیزی از کمتر از لغو همه تحریم‌ها تن نخواهد داد.

تکمیل می‌شود...

کد خبر 5366357

-------------------

گفتگوها در فضای دوستانه برگزار شد/ طرف مقابل پاسخ مستدل به ما دهد

معاون سیاسی وزیر امور خارجه گفت: دیدگاه‌های ایران را بصورت مستند در قالب دو سند به طرف مقابل ارائه کردیم و طرف مقابل باید پاسخ مستند به این پیشنهادها ارائه کند.
به گزارش خبرگزاری مهر، علی باقری معاون سیاسی وزارت امور خارجه ایران در پایان نشست کمیسیون مشترک مذاکرات، در فرودگاه وین گفت: در این دور از گفتگوها، ایران با ترکیب یک هیئت جدید و با حضور افراد متخصص و مسئول در موضوعات اقتصادی، مالی و بانکی وارد گفتگوها شد و این نشان دهنده عزم جدی طرف ایرانی برای ورود به مذاکرات با هدف دستیابی به توافق بود.
وی افزود: ما در دو زمینه، یکی موضوع لغو تحریم‌های ظالمانه و غیر قانونی و همچنین موضوع هسته‌ای، دیدگاه‌های ایران را بصورت مستند در قالب دو سند به طرف مقابل ارائه کردیم و طرف مقابل باید پاسخ مستند به این پیشنهادها ارائه کند.
معاون سیاسی وزیر امور خارجه اظهار داشت: براین اساس قرار شد گفتگوها برای چند روز متوقف شود و آن‌ها به پایتخت‌ها بروند و پس از دریافت دستورالعمل‌ها برای ارائه پاسخ مستدل و مستند به جمهوری اسلامی ایران مجدد به وین بازگردند.
باقری همچنین زمان بازگشت مذاکره کنندگان به وین را هفته آینده اعلام کرد.
وی افزود: ما بارها و حتی در جلسه آخر کمیسیون مشترک تصریح کردیم که ایران و تیم مذاکراتی ما آمادگی دارد که گفتگوها را در همین زمان ادامه دهد. به هر حال چون آن‌ها می‌خواستند پاسخ ایران را بدهند این درخواست را مطرح کردند و ما موافقت کردیم که آن‌ها به پایتخت‌هایشان بروند تا برای هفته پیش‌رو پاسخ‌ها را آماده کنند و ارائه پاسخ‌ها به طرف ایرانی مبنایی برای مذاکره بین دو طرف قرار بگیرد.
معاون سیاسی وزیر امور خارجه در پاسخ به این پرسش که چه پیامی را درباره مفاد متون پیشنهادی ایران دریافت کرده‌اید؟ گفت: اینکه طرف‌های اروپایی خیلی نسبت به برخی از پیشنهادهای ما رضایت نداشتند درست است، اما این پیشنهادها بر اساس مبانی مشترک بین دو طرف تدوین شده از این رو آن‌ها اعتراضی نسبت به اینکه این پیشنهادها نامربوط است نداشتند، اما با این حال می‌گفتند با دیدگاه‌های ما انطباق ندارد.
باقری با بیان اینکه به آن‌ها گفتم این طبیعی است و ما قرار نیست در گفتگوها و مذاکرات، مطالب و پیشنهادهایی را ارائه کنیم که مطابق با دیدگاه‌های شما باشد، اظهار داشت: ما مطالبی را مطرح می‌کنیم که با دیدگاه‌ها، منافع و سیاست‌های خودمان سازگار باشد. نکته مهم این است که این پیشنهادها بر اساس مبانی تنظیم شده که مورد قبول طرف مقابل هم هست.
وی اظهار داشت: همه روی این مساله اذعان داشتند و هیچ طرف اروپایی ادعا نمی‌کرد که پیشنهادهای ایران مبنای حقوقی و قانونی ندارد.
معاون سیاسی وزارت امور خارجه درخصوص احتمال ارائه پیش‌نویس از طرف مقابل نیز، گفت: شرط ارائه پیش‌نویس باید مبتنی بر مبانی مشترک دو طرف باشد. اگر مبتنی بر مبانی مشترک دو طرف نباشد پیشنهاد برای مذاکره جهت دست یابی به توافق نیست، بلکه برای گفتگویی است که معلوم نیست به چه نتیجه ‌ای می‌رسد.
وی درباره فضای مذاکرات در دوره جدید هم، افزود: ما در طول سال‌های گذشته تیم های مختلف مذاکراتی داشتیم که از افراد مختلفی تشکیل شده بود. اما از ویژگی های این تیم فعلی این بود که از همه ظرفیت های ملی که در تیم های گذشته بوده در این تیم استفاده شد و یک تیم اجماعی است.
معاون سیاسی وزیر امور خارجه اظهار داشت: با این که نگاه مشخصی دولت در عرصه سیاست خارجی دارد اما این اراده را نشان داد که نگاه جدی به استفاده از همه ظرفیت های ملی دارد.
باقری با بیان اینکه دیدگاه های طرف های مقابل و ما در بسیاری موارد با هم منطبق بود و در برخی موارد منطبق نبود، گفت: مهم این بود که طرف‌ها دیدگاه هایشان را با صراحت بیان می کردند اما در فضایی دوستانه گفتگوها برگزار شد.
کد خبر 5366777

-------------------

هیئت وزیران تبصره‌های لایحه بودجه ۱۴۰۱ را بررسی کرد

هیئت وزیران در ادامه بررسی تبصره های لایحه بودجه سال ۱۴۰۱ کل کشور، بعدازظهر روز جمعه نیز جلسه فوق العاده تشکیل داد.
به گزارش خبرگزاری مهر، هیئت وزیران در ادامه بررسی تبصره‌های لایحه بودجه سال ۱۴۰۱ کل کشور، بعدازظهر روز جمعه نیز جلسه فوق‌العاده تشکیل داد.
در این جلسه که به ریاست رئیس جمهور برگزار شد، اعضای دولت تبصره‌های دیگری از لایحه بودجه سال ۱۴۰۱ کل کشور را بررسی و در این خصوص با یکدیگر بحث و تبادل نظر کردند.
گفتنی است، هیئت وزیران بررسی لایحه بودجه سال ۱۴۰۱ را در جلسات آتی خود نیز ادامه خواهد داد.
کد خبر 5366748

-------------------

انسجام تیم مذاکره‌ کننده ایرانی واضح است

روزنامه الشرق الاوسط در مطلبی نوشت که تیم مذاکره‌کننده ایرانی با نظم و برنامه مشخصی در وین حضور یافته در حالی که آمریکا هنوز در سیاستگذاری خود در قبال مذاکرات هسته‌ای دچار مشکل است.
به گزارش خبرگزاری مهر، روزنامه الشرق الاوسط روز جمعه در یادداشتی بر اراده واقعی و جدی تیم مذاکره کننده هسته‌ای ایران برای دستیابی به توافق هسته‌ای در وین اشاره کرد.
در متن این یادداشت آمده است: در حالی که مذاکرات وین با حضور ایران و دیگر طرف‌های برجام در جریان است، این سوال مطرح است که آیا دو طرف امتیازاتی به یکدیگر خواهند داد یا مسائل داخلی و خارجی، فرصت ایجاد شده برای توافق را از بین خواهد برد.
در ادامه نوشته شده است: در خصوص طرف ایرانی، انسجام تیم مذاکره کننده واضح است و این بار از حمایت کاملی از طرف تهران برخوردار است و تهران اهدافی برای خود تعیین کرده و قصد دارد آن‌ها را محقق کند. علاوه بر این، تصمیم‌گیران در ایران برای چشم‌انداز به نتیجه نرسیدن مذاکرات آمادگی دارند».
این یادداشت می‌افزاید: «از سوی دیگر، تیم آمریکایی سردرگم به نظر می‌رسد. این سردرگمی از اختلاف درون دولت بر سر چگونگی رسیدگی به مسائل ایران به طور کلی و به‌طور ویژه برنامه هسته‌ای ایران سرچشمه می‌گیرد. شکافی گسترده‌تر نیز میان نهادهای حکومتی در آمریکا دیده می‌شود که در کنگره نیز مشهود است. از یک سو جمهوری‌خواهان را داریم که با هرگونه توافق جدید یا برداشتن تحریم‌ها مخالف هستند. از سوی دیگر دموکرات‌ها را داریم که بین نیاز به حل مسائل مربوط به ایران و فقدان دیدگاه راهبری در دولت بایدن گیر افتاده‌اند. در این میان برخی بابت گام‌های دولت بایدن که ممکن است بر انتخابات میان‌دوره‌ای تأثیر بگذارد گمانه زنی‌هایی دارند چرا که پیشتر دولت ترامپ توانست مذاکره با ایران را به یک مسئله داخلی در میان افکار عمومی آمریکا تبدیل کند».
الشرق الاوسط می‌نویسد: «در عمل، می‌توان گفت که طرف آمریکایی عامل آشفتگی مذاکرات است. این کشور به‌دنبال توافقی موقت با تهران است که صرف نظر از تأثیرات آن بر امنیت جمعی خاورمیانه، زمینه را برای بازگشت به بازگشت تدریجی به توافق اصلی فراهم کند. با این حال بخش دیگری از دولت بایدن به دنبال اعطای امتیازات بزرگ به تهران به منظور مهار برنامه تسلیحات هسته‌ای این کشور هستند که بیل هگرتی سناتور جمهوری‌خواه را وادار به نشر این توئیت کرده که «اینکه راب مالی، مذاکره‌کننده بایدن می‌خواهد فراتر از برجام رفته و با برداشتن کامل تحریم‌ها به رژیم ایران رشوه دهد، غیر قابل تحمل است».
در ادامه این یادداشت آمده است: پیش از سفر هیأت ایرانی به وین، رهبر جمهوری اسلامی ایران تأکید کرد که هدف این دور از مذاکرات، لغو تحریم‌ها است. بنابراین اصل برداشتن یک گام در برابر گام دیگر در این مذاکرات صدق نمی‌کند و ایران اعطای هیچ امتیازی در خصوص برنامه هسته‌ای خود در کنار آنچه در توافق قبلی ذکر شده را نمی‌پذیرد. ماهیت حکومت ایران عقب‌نشینی تحت فشار داخلی یا خارجی را غیر ممکن می‌کند و تصمیم‌گیران ایرانی با وجود نیازی که به مزایای این توافق دارند، دادن امتیازی چشمگیر را گزینه محتمل خود نمی‌دانند.
این یادداشت می‌افزاید: «بنابراین این دور از مذاکرات نیز مانند دوره‌های قبلی پیش خواهد رفت و ایران بر گرفتن چیزی بیش از آنچه طرف مقابل می‌تواند اعطا کند اصرار دارد. قطعاً به نظر نمی‌رسد ایران آماده باشد قبل از برداشته شدن تحریم‌ها به پایبندی کامل به برجام برگردد. علاوه بر این مذاکره کنندگان ایران خواستار تضمین آمریکا هستند که تصمیم‌گیری برای برداشته‌شدن تحریم‌ها به شکلی سریع رخ دهد. از دید تهران، پایبندی کامل و سریع به توافق هسته‌ای باید با تعهد آمریکا به برداشتن سریع تحریم‌ها و تضمین عدم خروج دوباره از توافق انجام شود».
کد خبر 5366782

-------------------

نشست پیشگامان بیت‌المقدس در استانبول/ تل‌آویو نباید نفس راحت بکشد

مراسم افتتاحیه نشست پیشگامان بیت المقدس درحالی روز گذشته در شهر استانبول ترکیه برگزار شد که تمامی سخنرانان بر لزوم تداوم حمایت از مقاومت برای رویارویی با رژیم صهیونیستی تأکید کردند.
خبرگزاری مهر، گروه بین الملل: دوازدهمین اجلاس «پیشگامان بیت‌المقدس» در استانبول روز گذشته آغاز شد که خبرگزاری مهر گزارش مشروح مراسم افتتاحیه آن را آماده کرده است.
در همین راستا، «اسماعیل هنیه» رئیس دفتر سیاسی جنبش مقاومت اسلامی حماس در افتتاحیه دوازدهمین اجلاس «پیشگامان بیت‌المقدس» در استانبول سخنانی را مطرح کرد. وی گفت: نبرد شمشیر قدس نقطه تحولی مهم در روند مبارزه علیه رژیم اشغالگر صهیونیستی بود. شمشیر قدس تنها با آزادسازی کل فلسطین و قدس و مسجد الاقصی در غلاف خواهد رفت.
زمان آن فرا رسیده است که تکلیف نزاع تاریخی با رژیم صهیونیستی را یکسره کنیموی افزود: عقب‌نشینی آمریکا از افغانستان مقدمه عقب‌نشینی این کشور از دیگر مناطق شده است و در نهایت موجب تضعیف هم‌پیمانان واشنگتن از جمله رژیم صهیونیستی خواهد شد. وی تأکید کرد: فلسطین دغدغه اصلی کل امت و آزادگان جهان است. امت سه اولویت مهم دارد؛ بالا بردن ارزش و جایگاه قدس و مسجد الاقصی، حمایت از مقاومت در فلسطین و تلاش برای فروپاشی پروژه عادی‌سازی روابط با دشمن صهیونیستی.
رئیس دفتر سیاسی حماس تصریح کرد: قدس پایه و اساس نزاع با دشمن صهیونیستی است. مقاومت همچنان به آماده‌سازی و تقویت خود ادامه خواهد داد. مقاومت گزینه راهبردی ما بوده و خواهد بود. هنیه یادآور شد: ما امروز به شدت نیازمند تشکیل جبهه‌ای واحد در کنار تمامی جریان‌های امت علیه دشمن صهیونیستی هستیم. زمان آن رسیده تا تکلیف نزاع تاریخی با دشمن صهیونیستی را یکسره کنیم.
هنیه در ادامه افزود: اولویت اول دفاع از قدس است. اولویت دوم دفاع از مقاومت به عنوان تنها رویکرد ضامن آزادی فلسطین است. امت اسلامی باید عمق این مقاومت باشد تا این درگیری یکسره شود.

از سوی دیگر، همام سعید رئیس ائتلاف بین‌المللی برای کمک به فلسطین دومین سخنران اصلی دوازدهمین اجلاس «پیشگامان بیت‌المقدس» در استانبول بود. وی در سخنانی گفت: گردهمایی در استانبول فقط به علت مسئولیت پذیری شرکت کنندگان نسبت به قدس است.
محمد سابو، وزیر دفاع سابق مالزی و رئیس کنونی حزب الامانه سخنران بعدی بود. وی گفت: مردم فلسطین در مقابله رژیم صهیونیستی با حقانیت و حمایت امت به مبارزه ادامه می‌دهند. حماس و حزب الله پیشگامان امت اسلامی در عرصه مقاومت هستند.
حماس و حزب الله پیشگامان امت اسلامی در عرصه مقاومت هستنددر همین حال، عصام البشیر، جانشین رئیس اتحادیه علمای مسلمین سخنران بعدی بود. وی گفت: مسأله فلسطین نشان داد امت اسلامی یک امت قدرتمند است. علیرغم تمامی توطئه‌ها، امت اسلامی هنوز هم به مسیر خود ادامه می‌دهد. زمانی که صلیبی‌ها فلسطین را اشغال کردند خداوند افرادی را از شرق و غرب جهان اسلام مأمور کرد تا بیایند و فلسطین را آزاد کنند. امروز نیز همان مساله با حضور شما حضار تکرار می‌شود.
منیر شفیق، متفکر بزرگ فلسطینی سخنران بعدی بود. وی گفت: ما در آغاز راه هستیم و در پرتو معادلات جهانی و منطقه‌ای کارهای زیادی داریم که باید انجام دهیم. متأسفانه امروز شاهد آن هستیم که برخی به سمت و سوی سازش انحراف پیدا کردند. رژیم صهیونیستی به مسجدالاقصی تعرض و به مقدسات فلسطینیان هتک حرمت می‌کند. ما باید برای رویارویی با صهیونیست‌ها آماده و هوشیار باشیم.
وی در ادامه سخنان خود همچنین افزود: زمانی که مسجد الاقصی هدف قرار گیرد امت اسلامی نمی‌تواند سکوت کند. برای مقابله با توطئه دشمن باید آماده باشیم. همچنین امیمه تیجانی، دبیر تشکل جهانی زنان حامی قدس و فلسطین اعلام کرد که این تشکل برنامه خود را بر مبنای ۵ اصل قرار داده است؛ ۱- معرفی موضوع فلسطین به زنان جهان ۲- برنامه‌ریزی. هرکس برای پیروزی برنامه‌ریزی نکند باید منتظر شکست باشد. ۳- آموزش که یک نیاز اصلی برای هم افزایی است .۴- فعال‌سازی. مقصود فعال‌سازی کار و تلاش برای تأثیرگذاری بیشتر است. ۵- شبکه سازی و تشریک مساعی برای حمایت از هدف.

سخنران بعدی خالد مشعل، مسئول حماس در خارج بود. مشعل گفت: ما افتخار می‌کنیم که امت اسلامی ما را در آغوش خود می‌گیرد. ما از علما و شخصیت‌های امت اسلامی متشکریم. ما از اردوغان و ترکیه تشکر می‌کنیم. واقعیت این است که رژیم صهیونیستی دولت‌های زیادی را شکست داده است اما امروز می‌بینیم که صهیونیست‌ها در برابر مقاومت و امت اسلامی در تنگنا قرار گرفته‌اند.
مقاومت، امروز رژیم صهیونیستی را در تنگنا قرار داده و عرصه را بر آن تنگ کرده استمشعل افزود: نباید اجازه داد که دشمن صهیونیستی نفس راحت بکشد. باید تمام توان خود را صرف نبرد با صهیونیست‌ها کنیم. امروز صهیونیست‌ها از طریق سازش با برخی کشورها جبهه جدیدی را علیه امت اسلامی باز کرده‌اند. امت اسلامی نباید اجازه دهد صهیونیست‌ها نقشه‌هایشان را عملیاتی سازند. جنگ برای قدس یک جنگ دینی است. همه ما باید در این جبهه برای نبرد با صهیونیست‌ها حضور داشته باشیم.
مسئول جنبش حماس در خارج از فلسطین افزود: عملیات سیف القدس جایگاه مهمی در معادلات مختلف داشت. این عملیات امیدها را زنده کرد. در ادامه نشست، حسن رویوران تحلیلگر مسائل منطقه سخنانی را مطرح کرد. وی گفت: ایران پس از انقلاب اسلامی به رهبری امام خمینی و پس از آن امام خامنه ای در سطوح رسمی از آرمان فلسطین در همه ابعاد نظامی، سیاسی و اجتماعی حمایت کرد. مجلس و دولت جمهوری اسلامی ایران مجموعه‌ای از قوانین و مقررات را تصویب کردند که مانع هرگونه رابطه با این رژیم نژادپرست است.
وی در ادامه سخنان خود یادآور شد: اگر مقاومت نبود، تحقق دستاوردی در حد و اندازه‌های نبرد شمشیر قدس محقق نمی‌شد. اگر مقاومت نبود ما امروز در اجلاس استانبول گردهم نمی‌آمدیم. اگر مقاومت نبود، اکنون معادلات جدید در منطقه وجود نداشت. در اینجا باید یادی از شهید سلیمانی داشت که از محور مقاومت حمایت کرد و در راه قدس شهید شد و نام شهید قدس را گرفت. باید به موازات مقاومت حرکت کرد و فضای لازم مقاومت را فراهم کرد و این کار با شبکه سازی گسترده امکان پذیر است.
کد خبر 5366602

-------------------

تساوی به درد ما و پرسپولیس نمی‌خورد/ استقلال بهترین تیم لیگ است

سرمربی تیم فوتبال استقلال با بیان اینکه وارد حواشی بین مدیران استقلال و پرسپولیس نمی‌شود، گفت: تساوی در دربی نه به درد ما می‌خورد، نه به درد پرسپولیس و ذهنیت من کسب پیروزی است.
به گزارش خبرنگار مهر، تیم‌های فوتبال استقلال و پرسپولیس از ساعت ۱۶:۱۵ فردا شنبه در هفته هشتم لیگ برتر فوتبال به مصاف هم می‌روند. این مسابقه در ورزشگاه آزادی برگزار می‌شود و نود و هفتمین تقابل دو تیم بزرگ ایران است.
نشست خبری سرمربیان این مسابقه امروز جمعه برگزار شد. بر خلاف حمید مطهری مربی پرسپولیس که در سازمان لیگ پاسخگوی سئوالات خبرنگاران بود، فرهاد مجیدی با تصمیم باشگاه استقلال در هتل اسپیناس نشست خبری خود را برگزار کرد.
مجیدی در این نشست گفت: اولین چیزی که می‌شود گفت دربی همیشه برای دو تیم حساس است. با شرایط موجود، فکر می‌کنم یک امتیاز به درد هیچیک از دو تیم نمی‌خورد. دو تیم برای پیروزی به زمین می‌روند. نظر شخصی ام این است استقلال بهترین تیم لیگ است که گذر زمان آن را ثابت می‌کند که چرا این را در نشست خبری مطرح کردم. به تمام بازیکنانم ایمان دارم. آنها باهوش هستند و می‌توانند انتظارات را برآورده کنند.
وی افزود: پرسپولیس بازیکنان و کادر فنی خوبی دارد. بازی سختی برای ما خواهد بود ولی تمام ذهنیت من بازی هجومی و کسب سه امتیاز است.
سرمربی استقلال در خصوص غیبت احتمالی بازیکنانش در دربی اظهار کرد: متاسفانه وریا غفوری را بعد از بازی فوق العاده گذشته، این هفته در اختیار نداشتیم ولی پزشکان سعی می‌کنند او به بازی برسد. رضاوند هم مصدوم است و بعد از تمرین امروزی تصمیم می‌گیریم که در بازی باشد یا نه.
مجیدی در خصوص داوری یادآور شد: هر موقع بخواهیم صحبت کنیم، آقایان یک جمله یاد گرفته‌اند و می‌گویند «فرار رو به جلو». تیم من نباخته و چهار تساوی دارد. سه تساوی به جز بازی با نفت، اعلام کردم تیم ما خوب بازی نکرد و توانایی تیم ما بالاتر است. امکان ندارد تیمم نتیجه نگرفته باشد و بگویم داور یا بازیکنم بد بوده است. به بازیکنان هم گفته‌ام شکست برای سرمربی است. نمی دانم چرا تا ما حرف می زنیم آقایان می‌گویند فرار رو به جلو می‌کند. تنها مسابقه‌ای که از بازیکنانم کاملاً راضی بودم بازی نفت بود که در یک نیمه هشت موقعیت ایجاد کردیم. چنین تیمی نداریم. به نظرم انتخاب این داور (موعود بنیادی فر) برای دربی انتخاب خوبی بود.
سرمربی استقلال درباره عدم حضور هواداران در دربی و اینکه گفته می‌شود نبود تماشاگران در دو هفته قبل به سود مجیدی بوده است، یادآور شد: در دو سالی که سرمربی استقلال بودم هنوز تیمم در حضور هواداران نباخته است. مطمئن باشید استقلال یعنی هوادار و بدون آنها معنا ندارد. بروید از بازیکنان استقلال بپرسید؛ وقتی می‌خواهند استقلال را انتخاب کنند، ۵۰ درصد به خاطر هوادارانش است. خودمان وقتی بازی می‌کردیم و وارد تونل ورزشگاه می‌شدیم نگاه می‌کردیم چقدر تماشاگر آمده است. آنها انگیزه دو برابر به بازیکن می‌دهند؛ چطور به نفع من بوده است؟ من بزرگترین امتیاز استقلال را در عرصه مربیگری ندارم. خنده دار است. هوادار در ورزشگاه باشد بازیکن انگیزه بیشتری دارد. امیدوارم مسئولان کاری کنند که تماشاگران به ورزشگاه بیایند. فوتبال بدون هوادار حداقل برای من معنا و مفهومی ندارد.
فرهاد مجیدی در پاسخ به سئوال خبرنگار مهر مبنی بر احتمال استفاده از علیرضا رضایی درون دروازه استقلال برای دربی، تاکید کرد: اجازه بدهید درباره ترکیب تیم صحبت نکنم. باشگاه‌های بزرگ دنیا را ببینید. منچسترسیتی پول ندارد بازیکن بخرد که به بازیکن ۱۷ ساله بازی می‌دهد؟ جوانها باید کار کنند. بازیکنان جوان خوبی داریم که آینده تیم ملی هستند. امسال سعی کردم از بازیکنان جوان استفاده کنم که تا چند سال برای استقلال بازی کنند. امیرعلی مرادی، خاقانی، حسین زاده و … در آینده حرفهای زیادی برای گفتن خواهند داشت.
سرمربی استقلال در خصوص حواشی تبلیغات محیطی و احتمال تاثیرش در عملکرد این تیم و همچنین اینکه گفته می‌شود هنوز نتوانسته ترکیب اصلی تیمش را بشناسند، گفت: به این دو سئوال نه فکر می‌کنم نه برایم مهم است. اجازه بدهید در حیطه کاری خودم صحبت کنم.
مجیدی همچنین درباره اینکه گفته می‌شود استقلال در ترکیبش جابجایی زیاد دارد، گفت: فکر نمی‌کنم این‌طور باشد. شما اَرنج ما را ببینید. تغییر زیادی نداشتیم. تغییر ما در سیستم بازی بود که بر اساس تیم مقابل چینش را انجام می‌دادیم.
سرمربی استقلال در پایان در خصوص حواشی کنش و واکنش بین دو مدیرعامل استقلال و پرسپولیس و تاثیر احتمالی آن بر شرایط روحی بازیکنان اظهار کرد: با بازیکنان در طول هفته صحبت کردم. برای دربی، مهمترین چیز تمرکز است. از آنها خواهش کردم تمرکزشان به هم نخورد. این موردی که شما مطرح کردید را دقیقاً به بازیکنانم گفتم که اصلاً وارد این مسائل نشوند. خودم هم مثل بازیکنان به این مسئله ورود نمی‌کنم. اگر از جزئیاتش هم بگویید، خبر نداریم.
به گزارش خبرنگار مهر، فرهاد مجیدی در ابتدای این نشست هم درباره حضورش در هتل به جای سازمان لیگ با کنایه گفت: ما وقتی به سازمان لیگ می‌رفتیم باید از بانک رد می‌شدیم! یک روز می‌خواستم به سازمان لیگ بروم یک نفر گفت کجا می روید؟ باید فیش (نوبت) بگیرید! من گفتم می‌خواهم به سازمان لیگ بروم!
کد خبر 5366457

-------------------

حضور رئیس‌جمهور در منزل دو شهید دوران دفاع مقدس

رئیس‌جمهور با حضور جداگانه در منزل شهیدان «محمد فاتحی پیکانی» و «غضنفر فاتحی» با والدین و خانواده این شهیدان عالیقدر دیدار و گفتگو کرد.
به گزارش خبرگزاری مهر، حجت الاسلام سید ابراهیم رئیس رئیس جمهور روز جمعه در جریان بازدید سرزده از محله هرندی تهران با حضور جداگانه در منزل شهیدان «محمد فاتحی پیکانی» و «غضنفر فاتحی» در فضای گرم و صمیمی با خانواده و والدین این شهیدان دیدار و گفتگو کرد.
رئیس جمهور در این دیدار با تجلیل از رشادت و ایثار شهیدان محمد فاتحی پیکانی و غضنفر فاتحی، از صبر و استقامت پدران و مادران شهیدان قدردانی کرد.
رئیسی همچنین در این گفتگو ضمن ابراز خرسندی از حضور در خانه این شهیدان، دیدار با والدین و اعضای خانواده شهدا را فرصتی مغتنم برای یادآوری عظمت و جایگاه شهیدان به عنوان قهرمانان و یادگاران دوران دفاع مقدس دانست و درباره وضعیت زندگی آنان گفتگو کرد و از مسئولین مربوطه خواستار رسیدگی و پیگیری وضعیت سلامتی آنان شد.
کد خبر 5366771

-------------------

نظامیان استونی و انگلیس به لهستان اعزام شدند

نظامیان استونی و انگلیس به بهانه کمک به لهستان برای ایجاد دیوار مرزی در مقابل پناهجویان، در مرز بلاروس مستقر می شوند.
به گزارش خبرگزاری مهر به نقل از اسپوتنیک، واحدهای نظامی انگلیس و استونی امروز جمعه به لهستان رسیدند تا با ادعای مشارکت در تأمین امنیت مرزی در برابر موج مهاجران، به دولت ورشو کمک کنند.
آنها تا پایان ماه آوریل، در مرز مشترک لهستان- بلاروس حضور خواهند داشت حال آنکه مجارستان و جمهوری چک نیز در حال بررسی اعزام نظامیان شان به لهستان هستند تا در کار ساخت دیوار حائل میان این کشور و بلاروس کمک کنند.
هزاران مهاجر غیرقانونی، مسیر بلاروس به لهستان را برای ورود به اروپای غربی انتخاب کرده‌اند حال آنکه غرب مدعی است دولت مینسک عمداً مسیر امنی را برای مهاجران فراهم کرده تا به تلافی تحریم‌ها، از آنها به عنوان ابزار جنگ هیبریدی استفاده کند.
کد خبر 5366740

-------------------

پارک «پارالمیپک» معلولان در گناوه افتتاح شد
گناوه- در آئینی به مناسبت روز جهانی معلولان، پارک «پارالمیپک» گناوه با حضور مسئولان شهرستان در گناوه افتتاح شد.
به گزارش خبرنگار مهر، رئیس شورای اسلامی شهر گناوه عصر جمعه در آئین افتتاح پارک «پارالمپیک» گناوه به مناسبت روز جهانی معلولان اظهار داشت: فرماندار، شورای اسلامی و شهردار شهر گناوه نگاه ویژه ای به برنامه‌های فرهنگی و ورزشی شهر دارند و این نویددهنده روزهای خوب در آینده برای برنامه‌ها و امکانات بهتر برای خدمت رسانی به جامعه معلولان است.

هادی عربزاده افزود: امروز این پارک پاراالمپیک برای معلولان افتتاح می‌شود و تلاش خواهیم کرد تا با همکاری سایر دستگاه‌های متولی امکانات بیشتری در این مکان برای استفاده معلولان فراهم شود.
رئیس اداره بهزیستی شهرستان گناوه در این آئین با تبریک روز معلولین اظهار داشت: معلولیت به معنای ناتوانی نیست و آنها همیشه اثبات کرده‌اند که توانمند هستند و پا به پای سایر اقشار جامعه در میادین مختلف حضور دارند.
مینا شهابی افزود: معلولان با سعی و تلاش خود این پیام را در جامعه به اثبات رسانده‌اند که خواستن، توانستن است.

وی گفت: معلولان زیادی در شهرستان گناوه هستند که با کمترین امکانات و با سعی و تلاش وافر خود در میادین جهانی درخشیده‌اند و توانسته‌اند افتخارات زیادی کسب کنند.
وی گفت: همه ما در قبال معلولان و فراهم کردن امکانات و رفاه آنها وظایفی داریم و مسئول هستیم.
رئیس اداره بهزیستی شهرستان گناوه یادآور شد: فراهم کردن بستر مناسب برای حضور معلولان در سطح جامعه و مناسب سازی اماکن و معابر یکی از نیازهای اساسی و از مطالبات قانونی و به حق معلولان است تا بتوانند به عنوان عضوی از جامعه نقش پررنگی داشته باشند و این خواسته آنها باید مورد توجه قرار گیرد.
وی از شهرداری و شورای اسلامی شهر بابت اختصاص پارک پارالمپیک برای معلولان تقدیر کرد و افزود: امیدواریم که سایر اماکن شهر نیز برای معلولان مناسب سازی شود.

رئیس هیأت ورزش‌های جانبازان و معلولان گناوه در این آئین با تقدیر از مسئولان در اهدا پارک پارالمپیک به معلولان گناوه به مناسبت روز معلولان گفت: شهرستان گناوه دارای ۱۲ جانباز و معلول قهرمان در دوره‌های مختلف بازی‌های پارالمپیک و جهانی از دهه ۸۰ تا کنون است که در رشته‌های مختلف از جمله فوتبال و دوومیدانی است.
علیرضا ملک زاده افزود: نامگذاری این پارک به نام پارک پارالمپیک نیز به خاطر پاسداشت و تجلیل از این قهرمانان و افتخارآفرینان شهرستان در چند دوره‌های بوده است.
وی گفت: در حالی که بسیاری از کشورهای جهان علیرغم داشتن بهترین امکانات حتی تاکنون نتوانستند در رقابت‌های پارالمپیک ورزشکاری داشته باشند، ۱۲ ورزشکار شهرستان گناوه با کم‌ترین امکانات، بارها در این میدان مهم جهانی حضور یافتند و برای کشورمان افتخارآفرینی کرده‌اند.
وی گفت: استعدادهای زیادی در بین معلولان شهرستان وجود دارد که امیدواریم امکانات لازم از جمله تأمین اعتبار برای احداث یک سالن اختصاصی برای معلولان شهرستان مهیا شود، تا این معلولان بتوانند برای کشور افتخارآفرینی کنند.

رئیس هیأت مدیره انجمن توان یابان صبور گناوه در این مراسم گفت: لازم است تا اماکن و معابر شهر برای استفاده و عبور و مرور معلولان مناسب سازی شود.
لیلا جهان آرا افزود: مسئولان روزی را در هفته کاری خود برای ملاقات و تعامل و ارتباط با معلولان اختصاص دهند تا آنها بتوانند مشکلات و مسائل خود را پیگیری و با مسئولان مربوط در میان بگذارند.


کد خبر 5366787

-------------------

لایحه بودجه ۱۴۰۱ با حداقل ردیف تقدیم مجلس می‌شود

رئیس سازمان برنامه و بودجه اعلام کرد که دیگر از لایحه قطور بودجه خبری نخواهد بود؛ بودجه ۱۴۰۱ با حداقل ردیف به مجلس خواهد رفت.
به گزارش خبرگزاری مهر، مسعود میرکاظمی رئیس سازمان برنامه و بودجه در توییتی نوشت: ۹ هزار ردیف تو در توی بودجه، کار نظارت را حتی برای نمایندگان دشوار کرده؛ دیگر از لایحه قطور بودجه خبری نخواهد بود؛ بودجه ۱۴۰۱ با حداقل ردیف به مجلس خواهد رفت.

کد خبر 5366671

-------------------

دانش آموزان استان ۱۱۲ هزار دوز واکسن دریافت کردند

یاسوج- رئیس دانشگاه علوم پزشکی یاسوج گفت: در مجموع حدود ۱۱۲ هزار دوز واکسن به دانش آموزان استان تزریق شده است.
به گزارش خبرنگار مهر، پرویز یزدانپناه شامگاه جمعه در جمع خبرنگاران افزود: بر اساس اعلام مرکز مدیریت بیماری‌های واگیر وزارت بهداشت تا ۱۰ آذر ماه، دانشگاه علوم پزشکی یاسوج رتبه اول کشور در واکسیناسیون دانش‌آموزان مقطع هفتم تا دوازدهم را کسب کرد.
وی بیان داشت: همچنین این دانشگاه رتبه اول واکسیناسیون دانش آموزان و دانشجویان در آبان ماه سال جاری را نیز کسب کرد.
یزدانپناه افزود: امیدواریم که با افزایش میزان تزریق واکسن و پوشش همگانی جمعیت استان بتوانیم به کنترل بیماری در استان برسیم.
وی اظهار داشت: در مجموع پوشش کامل واکسیناسیون در نوبت اول و دوم در بین دانش آموزان پایه هفتم تا دوازدهم در کل کشور به ترتیب ۸۱ و ۶۱ درصد بوده و در کهگیلویه و بویراحمد با میانگین پوشش در نوبت‌های اول و دوم به ترتیب ۹۱و ۷۵ درصد تزریق واکسن را داشتیم.
کد خبر 5366789

-------------------

عربستان به دنبال کنترل صحنه سیاسی لبنان است

معاون دبیرکل حزب الله ساعاتی پس از استعفای جرج قرداحی از پست وزیر اطلاع رسانی تاکید کرد که عربستان به دنبال اجرای سیاست های خاص خود در لبنان است.
به گزارش خبرگزاری مهر به نقل از فلسطین الیوم، معاون دبیرکل حزب الله لبنان تاکید کرد که عربستان سعودی به دنبال نفوذ بیشتر در ساختار سیاسی لبنان است.
نعیم قاسم در یک مصاحبه تلویزیونی گفت: عربستان سعودی علی‌رغم موضع روشن دولت لبنان برای همکاری با کشورهای حوزه خلیج فارس اقدام به مشکل آفرینی برای کشورش کرده است.
وی در ادامه افزود: عربستان سعودی باید به لبنان به عنوان یک کشور مستقل نگاه کرده و از تمایلات خود برای کنترل صحنه سیاسی لبنان صرف نظر کند.
گفتنی است که ساعاتی پیش جرج قرداحی وزیر اطلاع رسانی لبنان با اعلام رسمی استعفای خود نسبت به بهبود آینده کشورش در سایه تنش زدایی با کشورهای عربی و بهبود اوضاع معیشتی و سیاسی لبنان ابراز امیدواری کرد.
استعفای وی از سوی جنبش انصارالله یمن و دیگر جریانات سیاسی لبنان مورد ستایش قرار گرفته و اقدامی شجاعانه توصیف شده است.
با این حال اغلب کارشناسان سیاسی لبنان معتقدند که با عقب نشینی دولت این کشور در برابر خواست عربستان سعودی مقدمات فشار بیشتر از سوی ریاض بر کابینه میقاتی و ساختار سیاسی لبنان فراهم خواهد شد.
کد خبر 5366780

-------------------

ایلان ماسک دوباره سهامش را فروخت

ایلان ماسک مدیر ارشد اجرایی تسلا ۹۳۴ هزار و ۹۱ سهم خود در این شرکت به ارزش ۱.۰۱ میلیارد دلار را فروخت تا مالیات خود را بپردازد.
به گزارش خبرگزاری مهر به نقل از رویترز، او در اوایل ماه نوامبر در توئیتر یک نظرسنجی برگزار و اعلام کرد در صورت تأیید کاربران در این پلتفرم ۱۰ درصد از سهام خود را می‌فروشد. تعداد زیادی از کاربران در نظرسنجی ماسک شرکت و این اقدام را تأیید کردند.
بنیانگذار تسلا از ۸ نوامبر تاکنون حدود ۱۰.۱ میلیون سهم به ارزش ۱۰.۹ میلیارد دلار فروخته است.
کد خبر 5366422

-------------------

شناسایی ۳۶۰۳ بیمار جدید کرونایی/ ۸ استان بدون فوتی

تعداد استان هایی که در شبانه روز گذشته هیچ موردی از مرگ و میر بیماران کرونایی نداشتند به ۸ استان رسید.
به گزارش خبرنگار مهر، مرکز روابط عمومی و اطلاع رسانی وزارت بهداشت اعلام کرد: از دیروز تا امروز ۱۲ آذر ۱۴۰۰ و بر اساس معیارهای قطعی تشخیصی، ۳ هزار و ۶۰۳ بیمار جدید مبتلا به کووید ۱۹ در کشور شناسایی شد که ۶۴۹ نفر از آنها بستری شدند.
مجموع بیماران کووید ۱۹ در کشور به ۶ میلیون و ۱۲۹ هزار و ۱۹۹ نفر رسید.
در طول ۲۴ ساعت گذشته، ۷۸ بیمار کووید ۱۹ جان خود را از دست دادند و مجموع جان باختگان این بیماری به ۱۳۰ هزار و ۶۶ نفر رسید.
در شبانه روز گذشته، ۱۳ استان کشور مرگ و میر صفر و یک نفر داشته‌اند. خراسان جنوبی، سمنان، خراسان شمالی، بوشهر، اردبیل، کردستان، گلستان و مازندران، هیچ موردی از مرگ و میر ثبت نکرده‌اند و در استان‌های سیستان و بلوچستان، زنجان، هرمزگان، قم و خوزستان، فقط یک بیمار کرونایی جان خود را از دست داده است.
تا کنون ۵ میلیون و ۹۰۸ هزار و ۹۰۱ نفر از بیماران، بهبود یافته و یا از بیمارستان‌ها ترخیص شده‌اند.
سه هزار و ۲۹۶ نفر از بیماران مبتلا به کووید ۱۹ در بخش مراقبت‌های ویژه بیمارستان‌ها تحت مراقبت قرار دارند.
تا کنون ۳۹ میلیون و ۹۳ هزار و ۳۵۵ آزمایش تشخیص کووید ۱۹ در کشور انجام شده است.
در حال حاضر ۲۲ شهر در وضعیت نارنجی، ۲۰۷ شهر در وضعیت زرد و ۲۱۹ شهر در وضعیت آبی قرار دارند و شهر قرمز کرونایی نداریم.
کد خبر 5366405

-------------------

ماجرای ساخت استادیومی در عراق با تایید فدراسیون فوتبال ایران

مسئول سابق فدراسیون فوتبال می‌گوید ساخت یک استادیوم در عراق باید به تایید فدراسیون ایران می‌رسیده است.
به گزارش خبرنگار مهر، سهیل مهدی مسئول کمیته مسابقات سازمان لیگ با اشاره به ساخت استادیوم‌های غیر استاندارد در ایران گفت: چیزی که فوتبال ایران نیاز دارد، ۱۰ استادیوم به اندازه استادیوم بنیان دیزل تبریز است که چمن خوبی دارد، دارای سکوی کافی و امکانات مناسب است و چمن خوبی هم دارد. هزینه ساخت استادیومی مثل بنیان دیزل زیر ۱۰۰ میلیارد تومان است.
وی ادامه داد: از سازمان‌ها و ارگان‌ها مثل شرکت توسعه می‌خواهیم که برای ساخت چنین استادیوم‌هایی ورود کنند و اجازه بدهند سازمان لیگ و فدراسیون هم در کنارشان باشند. متاسفانه ورزشگاه‌هایی برای شهرهایی ساخته می‌شود که اصلاً فوتبال ندارد و هزینه نگهداری بالا می‌رود.
مهدی به ذکر خاطره‌ای از دوران فعالیتش در فدراسیون فوتبال پرداخت و افزود: یکبار یک پیمان کار ساخت استادیوم به فدراسیون فوتبال آمد و گفت که دبیر کل دستور داده تا شما این نامه ساخت استادیوم در عراق را تایید کنید. پرسیدم استادیوم در عراق است؛ چرا من باید تایید کنم؟ آن فرد در پاسخ گفت من پیمانکار ایرانی هستم که در مناقصه ساخت استادیوم در عراق برنده شده‌ام و عراقی‌ها تاکید کرده‌اند فدراسیون کشورت (ایران) باید آن را تایید کند.
مسئول کمیته مسابقات سازمان لیگ گفت: آنها پیمانکار را مجبور کرده بودند از فدراسیون کشورش تایید بگیرد ولی ما در ایران استادیوم می‌سازیم و سازمان لیگ و فدراسیون فوتبال خبر ندارند.
کد خبر 5366485

-------------------

نورالدین حیدری» سرمایه‌ای ارزشمند نزد جوانان به ودیعه گذاشت

فرمانده کل سپاه پاسداران و همچنین نماینده ولی فقیه در سپاه در پیامی مشترک،درگذشت حجت الاسلام حیدری را تسلیت گفتند و مجاهدت‌های او را میراثی ارزشمند نزد جوانان دانستند.
به گزارش خبرگزاری مهر به نقل از سپاه‌نیوز، سرلشکر حسین سلامی فرمانده کل سپاه و حجت‌الاسلام عبدالله حاجی‌صادقی نماینده ولی فقیه در سپاه، با صدور پیامی مشترک درگذشت حجت الاسلام نورالدین حیدری نماینده امام خمینی (ره) در سپاه کردستان در دوران دفاع مقدس را تسلیت گفتند.
متن این پیام به شرح زیر است:
بسم الله الرحمن الرحیم
انالله و انا الیه راجعون
عروج مجاهد نستوه، عالم وارسته ابوالشهید حجت الاسلام نورالدین حیدری نماینده حضرت امام خمینی (ره) در سپاه کردستان طی دوران دفاع مقدس را به خاندان مکرم و آحاد مصیبت‌دیدگان و همرزمان وی در سنگرهای دفاع از استقلال، امنیت، عزت، شرافت و فضیلت ایران اسلامی تسلیت عرض می‌کنیم.
این چهره خدوم و انقلابی، تلاش‌های مجاهدانه و صادقانه خود در خدمت به فرهنگ و ارزش‌های اسلام ناب محمدی(ص) و پیشبرد آرمان‌های بلند انقلاب و تعمیق وحدت و اخوت مردم غیور و شریف غرب کشور طی بیش از چهاردهه اخیر را به مثابه میراثی بزرگ و سرمایه‌ای ارزشمند نزد جوان امروز و فردای جامعه اسلامی به ودیعت نهاد تا راه‌گشای آنان در عرصه‌های دفاع از مکتب اسلام و پاسداری از دستاوردهای افتخارآمیز و تمدن‌ساز انقلاب اسلامی قرار گیرد.
از درگاه خداوند متعال برای روح بلند آن فقید سعید طلب علو درجات و همنشینی با حضرت اباعبدالله الحسین (ع) نموده و برای بیت معظم و یادگاران و بازماندگان ارجمند آن مرحوم صبر جمیل و اجر جزیل توأم با ثبات قدم مسئلت می جوییم.
سرلشکر پاسدار حسین سلامی
فرمانده کل سپاه پاسداران انقلاب اسلامی
عبدالله حاجی صادقی
نماینده ولی فقیه در سپاه پاسداران
کد خبر 5366641

-------------------

غرب ابتکار عمل نشان دهد/ فضای مذاکرات وین مثبت ارزیابی شد
وزیر امور خارجه کشورمان گفت:با حسن نیت در مذاکرات وین حضور داریم و در هر مرحله، برنامه و ابتکارات روشن، ملموس و عملی داریم؛ غرب هم باید ابتکار عمل خود را در خاتمه دادن به تحریم‌ها ارائه دهد.
به گزارش خبرگزاری مهر، «جوزپ بورل» مسئول سیاست خارجی اتحادیه اروپا و هماهنگ کننده مذاکرات وین صبح امروز (جمعه) تلفنی با حسین امیرعبداللهیان وزیر امور خارجه کشورمان در خصوص روند مذاکرات جاری در وین بین ایران و گروه ۱+۴ رایزنی کرد.
جوزپ بورل این رویداد را که اکنون همه هیئت‌های مذاکره کننده از آلمان، چین، روسیه، فرانسه، انگلیس و بویژه جمهوری اسلامی ایران با جدیت برای رسیدن به تفاهم در وین تلاش می‌کنند را مهم خواند.
وی افزود: به «مورا» تاکید کرده‌ام که در ارتباط سازنده و فعال با مذاکره کننده ارشد ایرانی و همه هیئت‌ها برای رسیدن به توافق تلاش کند. وی خواستار انعطاف همه طرف‌ها در ادامه مذاکرات شد.
بورل ضمن ابراز خرسندی از شروع مذاکرات، آمادگی خود و همکارانش در اتحادیه اروپا را برای کمک به حل مشکل اعلام کرد.
امیرعبداللهیان نیز ضمن تشکر از تلاش‌های مسئول سیاست خارجی اتحادیه اروپا و همکاران وی، روند مذاکرات را در مجموع خوب اما کُند دانست و گفت: هیئت ایرانی با حسن نیت، اختیارات لازم و ابتکارات دست یافتنی و رو به جلو، به شکلی فعال در میز مذاکرات حضور دارد.
وی تاکید کرد: در هر مذاکره و اقدامی پایان دادن کامل به تحریم‌های ناقض برجام هدف مشارکت ما است.
وزیر امور خارجه با تاکید بر پایبندی جمهوری اسلامی ایران به همکاری فنی با آژانس بین المللی انرژی اتمی، افزود: علاوه بر مذاکرات و دیدارهای «باقری»، کارشناسان ایرانی نیز در قالب کمیته خاتمه تحریم‌ها و کمیته هسته‌ای در حال مذاکرات فنی و تخصصی با ۱+۴ هستند.
امیرعبداللهیان با اشاره به برخی مباحث مطروحه در مذاکرات اخیر یادآور شد: علیرغم عهدشکنی آمریکا و بی عملی سه کشور اروپایی، ما با حسن نیست در مذاکرات وین حضور داریم. تیم ما در هر مرحله، دارای برنامه و ابتکارات روشن، ملموس و عملی است. غرب هم باید ابتکار عمل واقعی خود را در خاتمه دادن به تحریم‌ها ارائه دهد و به تکرار شعارهای قبلی و ناقض حقوق و منافع ملت ایران پایان دهد.
وی تاکید کرد: ما معتقدیم دستیابی به توافق خوب در دسترس است اما لازمه آن تغییر رویکرد برخی طرف‌ها از ادبیات تهدید به ادبیات همکاری، احترام متقابل و نتیجه محور است.
بورل و امیرعبداللهیان فضای مذاکرات کنونی وین را مثبت ارزیابی کردند.
کد خبر 5366551

-------------------

ساعت برگزاری دربی پایتخت تغییر کرد

سازمان لیگ فوتبال در فاصله یک روز مانده به بازی پرسپولیس و استقلال زمان شروع این دیدار را تغییر داد.
به گزارش خبرنگار مهر، طبق اعلام سازمان لیگ فوتبال دیدار دربی پایتخت بین تیم‌های استقلال تهران و پرسپولیس که قرار بود فردا از ساعت ١۶ در ورزشگاه آزادی برگزار شود، با ١۵ دقیقه تاخیر ساعت ١۶:١۵ برگزار خواهد شد.
تغییر در زمان برگزاری این مسابقه در حالی صورت گرفته است که خبری از حضور تماشاگران هم نیست.
کد خبر 5366532

-------------------

جزئیات بارش‌ها در لرستان/ بیشترین بارندگی‌ها در الیگودرز ثبت شد

خرم‌آباد- مدیرکل هواشناسی لرستان با اشاره به جزئیات بارش‌ها در این استان طی ۲۴ ساعت گذشته، گفت: بیشترین بارندگی‌ها در الیگودرز ثبت شده است.
به گزارش خبرنگار مهر، بهروز مرادپور امروز جمعه در گفت و گو با رسانه‌ها با اشاره به میزان بارش‌ها در لرستان طی ۲۴ ساعت گذشته اظهار داشت: میزان این بارش‌ها در خرم آباد شش میلی متر، بروجرد ۲۳ میلی متر، الیگودرز ۳۱ میلی متر، کوهدشت ۱۰ میلی متر، پلدختر پنج میلی متر، دورود ۲۵ میلی متر، الشتر ۱۸ میلی متر و نورآباد ۲۵ میلی متر بوده است.
وی میزان این بارش‌ها را در ایستگاه هواشناسی ازنا ۲۴ میلی متر، رومشکان ۱۴ میلی متر، چگنی شش میلی متر، «ایمان آباد» ۱۱ میلی متر، «سیلاخور» ۱۲ میلی متر، سپیددشت ۱۷ میلی متر، «ریمله» ۱۶ میلی متر و «شول آباد» ۲۸ میلی متر اعلام کرد.
مدیرکل هواشناسی لرستان میانگین بارش‌ها در این استان را در قالب این سامانه بارشی، ۱۷ میلی متر عنوان کرد.
کد خبر 5366462