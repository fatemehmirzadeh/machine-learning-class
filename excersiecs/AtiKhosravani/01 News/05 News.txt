کرونا در ۲ شهرستان قرمز شد/ تهران و ۱۴ مرکز استان آبی شدند

بر اساس رنگ‌بندی جدید کرونایی مناطق مختلف کشور، تهران و ۱۴ مرکز استان دیگر در وضعیت آبی کرونا قرار گرفتند.
به گزارش خبرگزاری مهر، تازه‌ترین رنگ‌بندی کرونایی که از شنبه ۱۳ آذر اعمال می‌شود، در اپلیکیشن ماسک منتشر شد.
بر اساس این رنگ‌بندی جدید کرونایی؛ با عبور کشور از خیز پنجم کرونا، ۲۸۴ شهرستان در وضعیت آبی و ۱۵۳ شهرستان در وضعیت زرد قرار گرفتند. اراک، اردبیل، اصفهان، اهواز، ایلام، بندرعباس، تبریز، تهران، رشت، زاهدان، ساری، قم، کرج، گرگان و مشهد مرکز استان‌هایی هستند که در وضعیت آبی هستند.
با این وجود، شهرستان‌های طبس (خراسان جنوبی) و بهاباد (یزد) به علت افزایش روند بستری کرونا، مجدداً در وضعیت قرمز کرونا قرار گرفتند.

همچنین شهرستان‌های اشنویه، پیرانشهر (آذربایجان غربی)، فردوس، نهبندان (خراسان جنوبی)، بردسکن (خراسان رضوی)، طارم (زنجان)، کوار (فارس)، سیرجان (کرمان)، بافق (یزد) در وضعیت نارنجی قرار دارند.
وضعیت آبی به منزله پایان کرونا نیست. حتی افرادی که دو نوبت واکسن دریافت کرده‌اند می‌بایست کماکان مراقبت‌ها را ادامه دهند. در صورتی که اعلام وضعیت آبی منجر به شروع دورهمی‌ها و مهمانی و مراسم در محیط سربسته شود، بازهم احتمال افزایش آمار مبتلایان و شروع یک خیز جدید وجود دارد.
آمار شهرستان‌ها:
۲ قرمز
۹ نارنجی
۱۵۳ زرد
۲۸۴ آبی
کد خبر 5366735
