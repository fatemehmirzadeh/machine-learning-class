شرط ترخیص لوازم خانگی کره‌ای ورودی به کیش
شرط  ترخیص لوازم خانگی کره‌ای ورودی به کیش
طبق اعلام مسئولان منطقه آزاد کیش، محموله لوازم خانگی کره ای که اخیرا وارد این جزیره شده هنوز ترخیص نشده است و در صورتی که مستندات تائید کند ثبت سفارش و خرید آن قبل از ممنوعیت صورت گرفته امکان ترخیص دارد ولی اگر بعد از ممنوعیت باشد از ترخیص آن جلوگیری خواهد شد.

به گزارش ایسنا، طی روزهای اخیر محموله ای از لوازم خانگی ساخت‌ کره وارد منطقه آزاد کیش شد که مورد تایید گمرک ایران نیز قرار گرفت اما این موضوع مطرح بود که با توجه به ممنوعیت واردات لوازم  خانگی کره ای که از سوی رهبر مورد تاکید قرار گرفته تکلیف این محموله چیست، در عین حال که در 24 مهر شورای عالی مناطق آزاد طی ابلاغیه ای به مناطق ثبت آماری و ورود کالای لوازم خانگی با نشان تجاری و ساخت کره جنوبی به مناطق را ممنوع اعلام کرده بود ولی تاکید داشت آن دسته از این کالا که دارای قبض انبار قبل از 24 مهر باشد مشمول ممنوعیت نیستند.

در همین رابطه توضیح معاون اقتصادی منطقه آزاد کیش به ایسنا، از این حکایت دارد که  با اعلام ممنوعیت هیچ گونه ثبت و  خرید بعد از آن قابل قبول نیست و اگر وارداتی صورت بگیرد ترخیص نخواهد شد، اما به هر حال قوانین و مقررات عطف به ماسبق نمی شود و ما باید این موضوع را مورد توجه داشته باشیم که اگر تاجر و وارد کننده کالا را قبل ممنوعیت ثبت و خریداری کرده آن گاه از نظر شرعی و قانونی موظف به تعیین تکلیف کالای خریداری شده هستیم چرا که این خرید زمانی صورت گرفته که حتی ممنوعیتی اعلام نشده و طبق ضوابط حاکم، بوده است.

همتی ادامه داد: در این راستا تمامی وارداتی که در زمان اعلام ممنوعیت صورت می گیرد مورد بررسی قرار گرفته و اگر اسناد و مدارک تائید کند که ثبت سفارش و خرید قبل از تاریخ ممنوعیت بوده است نسبت به ترخیص اقدام خواهد شد چرا که در غیر این صورت امنیت سرمایه گذاری ، تجارت و حقوق قانونی افراد به خطر می افتد.

وی با بیان اینکه محموله اخیر لوازم کره ای که به منطقه آزاد وارد شده نیز بر همین اساس هنوز ترخیص نشده است گفت: این محموله فعلا تا زمان تعیین تکلیف در انبار نگهداری خواهد شد و در صورت تایید مدارک و مستندات در رابطه با خرید قبل از ممنوعیت واردات ترخیص و به صاحب کالا تحویل می شود اما اگر بعد از ممنوعیت باشد ترخیصی صورت نخواهد گرفت.

این مقام مسول در منطقه کیش درباره اینکه آیا تمامی محموله های وارداتی لوازم خانگی صرفا در خود منطقه استفاده می شود گفت: به طور حتم همین طور است و هیچ گونه خروج لوازم خانگی با توجه به ممنوعیت واردات از کیش به سرز مین اصلی صورت نمی گیرد، در عین حال در منطقه کیش دو گمرک مستقر است و تمام ورود و  خروج ها ثبت و تحت نظارت قرار دارد.