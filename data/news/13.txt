ریزش بورس کشور‌های منطقه پس از کشف گونه جدید کرونا
بعد از کشف سویه جدید کرونا، بورس کشور‌های عربی حاشیه خلیج ‎فارس ریزش شدیدی را متحمل شده است.
به گزارش باشگاه خبرنگاران جوان به نقل از المیادین، پس از کشف جهش جدید ویروس کرونا که ممکن است در برابر واکسن‌ها مقاوم باشد، سرمایه‌گذاران ترسیده و بیشتر بازار‌های سهام کشور‌های حاشیه خلیج فارس در معاملات اولیه امروز (یکشنبه) به شدت سقوط کردند. شاخص بورس عربستان بزرگترین ضرر خود را در یک روز در دو سال گذشته به ثبت رساند.

شاخص کل سهام عربستان سعودی ۴.۴ درصد تحت تأثیر ریزش ۳.۴ درصدی سهام بانک الراجهی و ۵.۳ درصدی سهام بانک ملی عربستان، کاهش یافته و ضرر داد.

در همین راستا شاخص اصلی سهام دبی (امارات) ۴.۸ درصد ریزش کرد. همچنین سهم شرکت بزرگ «اعمار العقاریه» ۷.۹ درصد و سهام شرکت هواپیمایی العربیه امارات نیز ۷.۱ درصد سقوط کردند.

شاخص کل بورس اوراق بهادار ابوظبی (قطر) با افت ۳.۱ درصدی روز خود را شروع کرده و سهم اول بانک ابوظبی ریزش ۳.۱ درصدی را متحمل شده و سهم شرکت اتصالات این کشور هم ۲.۳ درصد ریزش کرد.

در همین حین بورس کویت معاملات امروز خود را با افت ۲۲۲ واحدی برای شاخص کل خود در بحبوحه عملیات فروش غیرمنطبق با سفارش خرید آغاز کرد و بازار اول در ابتدای معاملات حدود ۳۰۰ واحد از دست داد. به منظور اعمال وقفه‌های معاملاتی، سهام سیستم معاملاتی که بیش از ۵ درصد کاهش یافته بود، به حالت تعلیق درآمد.

شایان ذکر است خبر کشف جهش جدید کرونا همچنین باعث شد قیمت نفت در روز جمعه حدود ده دلار در هر بشکه کاهش یابد که بزرگترین کاهش روزانه از آوریل ۲۰۲۰ است.

نزدیک به دو روز پس از اینکه دانشمندان آفریقای جنوبی نسخه جدیدی از ویروس کرونا به نام «اومیکرون» شناختند سهام کشور‌های اروپایی و آمریکا نیز کاهش پیدا کرده و ریزش کرد. کارشناسان ارشد تجاری آمریکا جمعه را یکی از بدترین روز‌ها برای شاخص معیار وال استریت از فوریه امسال نامیدند.

کشف این سویه جدید بر بورس ایران هم تاثیر گذاشت با این حال شاخص بورس کشورمان امروز (یکشنبه) روز متعادلی را طی کرده و پرتلاطم نبود.

سازمان تجارت جهانی (OMC) نیز نخستین کنفرانس خود در سطح وزیران را که در چهار سال گذشته برگزار نشده بود، به دلیل کشف این سویه جدید در آخرین لحظه به وقت دیگری موکول کرد، چراکه اومیکرون تاکنون در برخی از کشور‌های اروپایی مانند بلژیک، انگلیس، فرانسه، جمهوری چک و برخی دیگر از اعضای اتحادیه اروپا نیز دیده شده است.