قالیباف در صحن مجلس:
تشریح آخرین وضعیت رتبه بندی معلمان/ مدافع معلمان هستیم
تشریح آخرین وضعیت رتبه بندی معلمان/ مدافع معلمان هستیم
رئیس مجلس شورای اسلامی ضمن تشریح آخرین وضعیت لایحه رتبه بندی معلمان گفت: مجلس و دولت بهترین مدافعان معلمان هستند.

به گزارش خبرنگار مهر، رحمت الله نوروزی در جلسه علنی امروز (یکشنبه ۷ آذرماه) مجلس شورای اسلامی طی اخطار قانون اساسی، گفت: قرار بود امروز گزارش رتبه بندی فرهنگیان با اعتبار ۲۵ هزار میلیاردی که دولت وعده داده بود، در سامانه نمایندگان بارگذاری شود اما علی نیکزاد گفته که دولت می‌خواهد این لایحه را پس بگیرد.

وی بیان کرد: ما به یوسف نوری هم گفتیم که نباید در زمینه لایحه رتبه بندی معلمان امروز و فردا شود و فرهنگیان از مجلس و دولت انتظار دارند که این موضوع عملیاتی شود.

محمد باقر قالیباف در پاسخ به این اخطار، گفت: از آنجایی که دولت در این باره لایحه ارائه داده است، کمیسیون آموزش مجلس نمی‌تواند برخلاف اصل ۷۵ قانون اساسی موضوعی را به تصویب برساند. مجلس درباره رتبه بندی معلمان اتفاق نظر دارد و در این باره نظر دولت را اخذ کرده‌ایم.

رئیس مجلس شورای اسلامی متذکر شد: رئیس سازمان برنامه و بودجه در مجلس گفت: اعتبار مورد نیاز برای اجرای لایحه رتبه بندی معلمان ۲۵ هزار میلیارد تومان است و بنابراین کمیسیون آموزش نمی‌تواند مصوبه‌ای داشته باشد که بیشتر از این رقم برای دولت بار مالی داشته باشد. ما مکلف هستیم بر اساس اعتباری که دولت در نظر گرفته اقدام کنیم اما کمیسیون هنوز این کار را انجام نداده است.

قالیباف تاکید کرد: نظر دیوان محاسبات، مرکز پژوهش‌های مجلس و دولت هم این است که نباید بار مالی بیشتری نسبت به آنچه دولت درباره رتبه بندی معلمان اعلام کرده است، به دولت تحمیل شود.

وی تأکید کرد: معلمان بدانند که این قانون هر زمان که به تصویب برسد، از ۳۱ شهریور امسال شامل حال معلمان خواهد شد و برای نیمه دوم امسال هم اعتبار آن ۱۲ هزار و ۵۰۰ میلیارد تومان خواهد بود. از ابتدای سال ۱۴۰۱ نیز ۲۵ هزار میلیارد تومان اعتبار برای اجرای لایحه رتبه بندی معلمان در نظر گرفته خواهد شد.

رئیس مجلس شورای اسلامی متذکر شد: متأسفانه در فضای مجازی و رسانه‌ها، برخی افراد صحبت‌هایی درباره لایحه رتبه بندی معلمان مطرح می‌کنند اما معلمان نباید به این موضوع توجه کنند چرا که دولت و مجلس مدافع معلمان هستند.