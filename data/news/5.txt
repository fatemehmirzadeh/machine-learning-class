فائوچی: آمریکا پتانسیل ورود به موج پنجم همه‌گیری کرونا را دارد
مشاور ارشد پزشکی دولت آمریکا هشدار داد ایالات متحده پتانسیل ورود به موج پنجم همه‌گیری کرونا را دارد و شیوع گونه «اومیکرون» در این کشور را اجتناب‌ناپذیر خواند.

فائوچی: آمریکا پتانسیل ورود به موج پنجم همه‌گیری کرونا را دارد
به گزارش گروه بین الملل خبرگزاری فارس، «آنتونی فائوچی» مشاور ارشد پزشکی «جو بایدن» گفت که ایالات متحده پتانسیل ورود به موج پنجم همه‌گیری کرونا را در بحبوحه موارد رو به افزایش ابتلا، رکود واکسیناسیون و مدیریت ناامیدکننده دُز تقویتی واکسن این بیماری دارد.

به گزارش روزنامه «گاردین»، فائوچی این اظهارات را در مصاحبه با برنامه Face the Nation شبکه «سی‌بی‌اس» در حالی مطرح کرد که کشورها در تلاش برای محافظت در برابر گونه تازه کشف شده «اومیکرون» Omicron در میان ترس از افزایش قابلیت انتقال ویروس و مقاومت آن در برابر واکسن هستند.

مرکز فدرال کنترل و پیشگیری از بیماری (CDC) اعلام کرده که هنوز هیچ موردی از این گونه در ایالات متحده کشف نشده است. فائوچی در مصاحبه خود با این شبکه که ظاهراً قبل از اخبار شناسایی این گونه جدید فیلمبرداری شده بود، به اومیکرون اشاره نکرد. اما روز شنبه، به شبکه «ان‌بی‌سی» گفت که اگر این گونه از قبل در ایالات متحده باشد، تعجب نخواهد کرد. 

وی در این خصوص در مصاحبه با «ای‌بی‌سی نیوز» هم اظهار داشت این احتمال وجود دارد که گونه جدید قبلاً در ایالات متحده بوده باشد، اگرچه هیچ مورد رسمی تایید نشده است.

وی افزود: آمریکایی‌ها باید برای مبارزه با شیوع گونه جدید آماده باشند، اما هنوز خیلی زود است که بگوییم چه اقداماتی از جمله دستورات احتمالی یا قرنطینه نیاز است. 

آنتونی فائوچی ضمن اشاره به این که این گونه قبلاً در چند کشور دیگر شناسایی شده، افزود ناگزیر به ایالات متحده خواهد رسید.

«فرانسیس کالینز» مدیر مؤسسه ملی بهداشت، یکی دیگر از دانشمندان ارشد دولت ایالات متحده، با حضور در شبکه سی‌ان‌ان گفت: فکر می‌کنم اصلی‌ترین چیزی که ما را بر این موضوع متمرکز کرده، این است که جهش‌های زیادی دارد. امیکرون بیش از ۵۰ نوع دارد که آن را از ویروس اصلی متفاوت می‌کند، از جمله بیش از ۳۰ نوع آن که در پروتئین سنبله وجود دارد ... آن پروتئین‌هایی که در قسمت بیرونی ویروس قرار دارند و آن را قادر می‌سازند به داخل سلول‌های شما نفوذ کند ... و البته این همان چیزی است که آنتی‌بادی‌ها هدف قرار می‌دهند. بنابراین سوال این است که آیا آنتی‌بادی‌های تولید شده توسط واکسن‌ها ما را در برابر این ویروس محافظت می‌کند؟

فائوچی در مصاحبه با سی‌بی‌اس افزود هر موج پنجمی از موارد ابتلا «واقعاً به کاری که ما در چند هفته تا چند ماه آینده انجام می‌دهیم بستگی خواهد داشت».

وی به تعداد آمریکایی‌های واکسینه نشده و همچنین دریافت‌کنندگان اولیه واکسن اشاره کرد که ممکن است اکنون به اندازه گذشته محافظت نشوند.

فائوچی گفت: به عنوان مثال، ما اکنون حدود ۶۲ میلیون نفر در کشور داریم که واجد شرایط واکسینه شدن هستند که هنوز واکسن نزده‌اند. 

این مقام ارشد پزشکی دولت آمریکا افزود که افزایش نرخ واکسیناسیون و مدیریت واکسن تقویتی ممکن است از خیزش مجدد جلوگیری کند - اما ایالات متحده باید به شدت و سریع عمل کند.

به گزارش گاردین، در حالی که بیش از ۷۰ درصد از بزرگسالان ایالات متحده به طور کامل واکسینه شده‌اند، جدیدترین داده‌های مرکز کنترل و پیشگیری از بیماری‌ها در آمریکا نشان می‌دهد که موارد ابتلا نسبت به میانگین هفت روزه هفته قبل ۱۶ درصد افزایش یافته است. بر اساس داده‌های دانشگاه «جانز هاپکینز»، تا روز یکشنبه ۴۸ میلیون و ۲۰۲ هزار و ۵۰۶ مورد ابتلا و ۷۷۶ هزار و ۵۳۷ مورد مرگ در آمریکا ثبت شده است.

گونه جدید کروناویروس برای اولین بار در آفریقای جنوبی کشف شد و در روزهای اخیر در تعداد فزاینده‌ای از کشورهای دیگر از جمله کشورهای اروپایی شناسایی شده است. 

مقامات بهداشتی روز پنجشنبه هشدار دادند دانشمندان در آفریقای جنوبی گونه جدیدی از کرونا را شناسایی کرده‌اند که دارای مجموعه بسیار غیرمعمول از جهش‌هاست و به طور بالقوه می‌تواند موج دیگری از ابتلا را ایجاد کند.

«جو فاهلا» وزیر بهداشت آفریقای جنوبی گفت این گونه که به نام B.۱.۱.۵۲۹ شناخته می‌شود، تاکنون در بوتسوانا، آفریقای جنوبی و هنگ‌کنگ دیده شده، اما به زودی می‌تواند در سراسر جهان پخش شود.

سازمان جهانی بهداشت سویه جدید ویروس کرونا را اومیکرون نام گذاشته و آن را نگران‌کننده طبقه‌بندی کرده است.