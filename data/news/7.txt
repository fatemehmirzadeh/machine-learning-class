مادران و کودکان دچار «سوءتغذیه» نیازمند نگاه دولت/ سبد ۱۰۰ هزارتومانی دربرابر «تورم» اثری ندارد
مادران و کودکان دچار «سوءتغذیه» نیازمند نگاه دولت/ سبد ۱۰۰ هزارتومانی دربرابر «تورم» اثری ندارد
درحالی کمیته امداد به عنوان یکی از نهادهای مجری برنامه رفع سوء تغذیه مادران باردار و شیرده و وزارت بهداشت به عنوان عامل شناسایی کننده این قشر فعالیت می‌کنند که سبد غذایی فعلی که ماهانه با رقمی معادل ۱۰۰ هزار تومان به این دسته از مادران و کودکان ارائه می‌شود، در مقایسه با تورم و افزایش قیمتها، ناچیز و تاثیری در رفع سوء تغذیه ندارد، لذا مسئولان این نهادها افزایش رقم این سبد تغذیه در بودجه سال ۱۴۰۱ را خواستار شده‌اند.

به گزارش ایسنا، در حالی که مادران باردار و کودکان دچار سوءتغذیه توسط مراکز بهداشتی شناسایی و به کمیته امداد ارجاع داده می‌شوند، دکتر زهرا عبداللهی مدیرکل دفتر بهبود تغذیه جامعه وزارت بهداشت در گفت‌وگوی اخیر خود با ایسنا، از شناسایی حدود ۶۰ هزار کودک زیر پنج سال دچار سوء تغذیه در سال ۱۳۹۹ که توسط بخش بهداشت شناسایی شده بودند خبر داد و گفت: حدود ۵۰ تا ۵۴ هزار مادر باردار و شیرده تحت پوشش این بسته حمایتی تغذیه‌ای با کمک کمیته امداد و بنیاد علوی قرار گرفتند. در قالب این برنامه، کارت هوشمند خرید مواد غذایی صادر می‌شود و گروه هدف می‌تواند اقلام غذایی مرتبط با سبد غذایی که این دفتر تدوین کرده است را تهیه کنند.

اما در عین حال مدیرکل دفتر بهبود تغذیه جامعه وزارت بهداشت معتقد است که «تهیه سبد مطلوب غذایی با توجه به وضعیت فعلی به دنبال افزایش قیمت مواد غذایی، نوسانات قیمت و تحریم‌های چند سال اخیر و موضوع مهم پاندمی کرونا و تبعات اقتصادی ناشی از آن تحت تاثیر قرار گرفته است».

او این را هم گفت که «اکنون دفتر بهبود تغذیه وزارت بهداشت به این فکر می‌کند که اعتباری که به کمیته امداد برای ارائه بسته غذایی به دو گروه یاد شده تعلق می‌گیرد به هیچ عنوان کفاف نمی‌دهد و نیاز است که اعتبارات مورد نیاز این برنامه افزایش یابد که ما هم در این راستا با سازمان برنامه و بودجه نامه‌نگاری‌هایی داشته‌ایم».

سبد غذایی ۱۰۰ هزار تومانی رفع سوء تغذیه مادران باردار و شیرده در برابر این قیمت‌ها خدمتی اثربخش نیست

لزوم افزایش رقم این سبد 

 همچنین حسین خدرویسی، معاون حمایت و سلامت خانواده کمیته امداد امام (ره) در این‌باره به ایسنا گفت: این سبد غذایی ۱۰۰ هزار تومانی در شرایط فعلی نمی‌تواند در مقابل قیمت‌ها و تورم موجود خدمت موثر و اثربخشی داشته باشد، باید این مبلغ در سال آینده به تناسب امکان در بودجه‌های دولتی و نهادهای انقلابی افزایش یابد.

خدرویسی با بیان اینکه در کمیته امداد علاوه بر جامعه هدف خود که نیازمندان واقعی جامعه هستند، ۱۲۰ خدمت برای مددجویان ارائه می‌کنیم که یکی از این خدمات حمایت از مادران باردار و شیرده (از چهار ماهگی بارداری تا ۶ ماهگی شیردهی) است که آنها را تحت پوشش قرار داده و حمایت می‌کند، اظهار کرد: همچنین این برنامه برای حمایت غذایی از کودکان تا سن ۵ سالگی که دچار سوءتغذیه هستند هم ارائه می‌شود.

معرفی مادران و کودکان دچار سوءتغذیه به کمیته امداد

وی با بیان اینکه از اوایل سال ۱۳۹۹ این خدمت از سوی بنیاد مستضعفان با تامین مربوطه به کمیته امداد واگذار شد، به این معنی که اعتبار آن از سوی بنیاد مستضعفان تامین و اجرای آن به وسیله کمیته امداد انجام می‌شد، افزود: وزارت بهداشت، درمان و آموزش  پزشکی سهمیه‌ای متناسب با اعتبار موجود برای استان‌های ناامن غذایی براساس شاخص‌های موجود قرار می‌دهد؛ شناسایی این مادران و کودکان هم به وسیله مراکز بهداشتی و درمانی در شهرها و استان‌های مربوطه است که این مراکز مادران باردار و شیرده دچار سوء تغذیه را به کمیته امداد معرفی کرده و کمیته امداد بعد از استحقاق سنجی، خدمات را به آنها ارائه می‌دهد.

به گفته معاون حمایت و سلامت خانواده کمیته امداد امام (ره)، در سال ۱۳۹۹، ۶۷ میلیارد و ۵۰۰ میلیون تومان به کمیته امداد پرداخت شد که در این راستا این نهاد با سرانه ۱۰۰ هزار تومان برای ۵۴ هزار مادر در سطح کشور و در سال ۱۴۰۰ نیز تاکنون ۷۰ میلیارد تومان برای ۵۸ هزار و ۳۳۳ مادر این خدمت ارائه شد.

خدرویسی ادامه داد: برای برنامه مشارکتی رفع سوء تغذیه هم در سال ۹۹، ۴۶ میلیارد تومان و در سال ۱۴۰۰ هم تاکنون ۷۲ میلیاردتومان پول هزینه شد که باید از بنیاد مستضعفان تقدیر کرد. برای جامعه هدف خود نیز کمیته امداد چنین خدمتی ارائه می‌دهد.

وی با بیان اینکه مادران باردار و کودکان دچار سوء تغذیه‌ که برای حمایت غذایی، سبد غذایی به آنها داده می‌شود، لزوما تحت پوشش دائم کمیته امداد نیستند، خاطرنشان کرد: مراکز بهداشتی و درمانی هر کودک یا مادر باردار دچار سوء تغذیه را فارغ از اینکه این افراد تحت پوشش کمیته امداد هستند یا خیر شناسایی کرده و به این نهاد معرفی می‌کند و آنها از این خدمت استفاده می‌کنند.

دولت اعتباری ویژه برای کمک به تغذیه نیازمندان در نظر بگیرد 

معاون حمایت و سلامت خانواده کمیته امداد امام (ره) ادامه داد: در این راستا، انتظار ما این است دولت که به خانواده‌های نیازمند و مناطق محروم توجه ویژه دارد، در اعتبارات سال ۱۴۰۱ برای این مساله مهم اعتباری ویژه در نظر بگیرد. وزارت بهداشت، درمان و آموزش پزشکی نیز باید در این حوزه برای تخصیص اعتبار و دریافت اعتبار از دولت و سازمان برنامه و بودجه ورود پیدا کرده و به کمیته امداد کمک کنند.


خدرویسی گفت: ما در حد وسع و توان خود گام‌هایی را برداشته و ادامه خواهیم داد و برنامه داریم که در سال آینده میزان اعتبار در این زمینه رشد قابل توجهی داشته باشد تا خانواده‌ها بتوانند سبد غذایی قابل قبولی تهیه کنند.

وی درخصوص ماده ۴۴ و ۲۴ قانون جوانی جمعیت که به تحت پوشش کامل قرار دادن تمام مادران در دوران بارداری و شیردهی تا پایان پنج سالگی کودکان بر اساس آزمون ارزیابی وسع و همچنین ارائه رایگان سبد تغذیه و بسته بهداشتی مادران باردار، شیرده و دارای فرزند زیر پنج سال بر اساس آزمون ارزیابی وسع اشاره کرده، در پاسخ به این سوال که آیا با توجه به مواد قانون مذکور و از سوی دیگر مشکلات اقتصادی و تورم، سبد غذایی به ارزش ۱۰۰ هزار تومان می‌تواند کفاف نیاز جامعه موردنظر را دهد؟ گفت: این قشر و این خانواده‌ها نیازمند حمایت مالی هستند و هرچه سبد غذایی با ارزش‌تر باشد بهتر است، این سبد غذایی در حال حاضر نمی‌تواند در مقابل قیمت‌ها و تورم موجود خدمت موثر و اثربخشی داشته باشد، باید این مبلغ در سال آینده به تناسب امکان در بودجه‌های دولتی و نهادهای انقلابی افزایش یابد.

به گزارش ایسنا، در موادی از قانون جوانی جمعیت نیز به «تحت پوشش کامل قرار دادن تمام مادران در دوران بارداری و شیردهی تا پایان پنج سالگی کودکان بر اساس آزمون ارزیابی وسع» و همچنین «ارائه رایگان سبد تغذیه و بسته بهداشتی مادران باردار، شیرده و دارای فرزند زیر پنج سال بر اساس آزمون ارزیابی وسع» اشاره شده است که این قانون نیز می‌تواند عاملی برای حمایت بیشتر از این اقشار باشد.