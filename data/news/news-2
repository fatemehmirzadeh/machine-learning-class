**بیانیه آمریکا و اتحادیه اروپا درباره نحوه همکاری با چین**
به گزارش خبرگزاری مهر به نقل از اسپوتنیک، وزارت خارجه آمریکا و سرویس سیاست خارجی اتحادیه اروپا در بیانیه‌ای مشترک، مدعی لزوم همکاری با چین تا جایی که مقدور باشد و همچنین مدیریت رقابت با این کشور به شیوه‌ای مسئولانه شده‌اند.

در این بیانیه ادعا می‌شود: مقامات بلندپایه آمریکا و اتحادیه اروپا تاکید می‌کنند که روابط با چین چند وجهی است و آنها باید همزمان با سرمایه گذاری و رشد همکاری‌های اقتصادی با چین، در راستای هماهنگی رویکردهایشان ارتباط نزدیک با یکدیگر را حفظ کنند تا رقابت با پکن به گونه‌ای مسئولانه مدیریت شود.

این بیانیه بعد از دومین نشست رایزنی‌های آمریکا-اتحادیه اروپا درباره چین صادر شد که از سوی «وندی شرمن» معاون وزارت خارجه آمریکا و «استفانو سانینو» دبیرکل سرویس سیاست خارجی اتحادیه اروپا برگزار شد.

رقابت مسئولانه با چین درحالی به یکی از کلیدواژه‌های محوری دولت جو بایدن رئیس جمهور دموکرات آمریکا تبدیل شده که وی از ابتدای دوره زمامداری خود، در راستای تشدید سیاست چرخش به ایندوپاسیفیک که هدف اصلی آن مهار قدرت یابی پکن در قرن ۲۱ است، گام برداشته و به رغم ادعای پایبندی به اصل چین واحد، از ارسال سیگنال‌هایی که به تحریک جدایی طلبان مناطق تابع چین منجر می‌شود؛ ابایی ندارد و سیاستی ریاکارانه را در قبال تایوان اتخاذ کرده است.
