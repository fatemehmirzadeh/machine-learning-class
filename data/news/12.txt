«اومیکرون» به هلند و دانمارک هم رسید
کشور‌های دانمارک و هلند نیز بعد از بسیاری از کشور‌های اتحادیه اروپا از کشف سویه جدید کرونا در میان شهروندان خود خبر دادند.
به گزارش باشگاه خبرنگاران جوان به نقل از الجزیره، هلند امروز (یکشنبه) از کشف ۱۳ مورد ابتلا به سویه جدید ویروس کرونا موسوم به «اومیکرون» خبر داده و در این خصوص اعلام کرد که این افراد از آفریقای جنوبی به خاک این کشور بازگشته بودند.

این در حالی است که به دلیل افزایش آمار مبتلایان به ویروس کرونا، هلند محدودیت‌های شدیدتری را به اجرا گذاشته است.

بعد از هلند کشور دانمارک هم از شناسایی دو مبتلا به سویه اومیکرون خبر داده که آنان نیز از آفریقا بازگشته بودند.

مگنوس هیونیک، وزیر بهداشت این کشور در بیانیه‌ای گفت: مقامات بهداشتی با بررسی نتایج آزمایش این دو تن اعلام کردند در دانمارک هم دو مورد از گونه جدید اومیکرون داریم.

پس از اعلام ۱۳ مورد ابتلا به اومیکرون، هوگو دی یونگ، وزیر بهداشت هلند طی یک درخواست فوری از تمامی افرادی که از جنوب آفریقا بازمی‌گردند درخواست کرد تا در اسرع وقت آزمایش کووید-۱۹ را انجام دهند.

مواردی از نوع جدید در انگلیس، آلمان، ایتالیا، بلژیک، بوتسوانا، سرزمین‌های اشغالی و هنگ کنگ نیز تایید شده است و تعدادی از کشور‌ها در سراسر جهان پرواز‌ها به آفریقای جنوبی و چندین کشور همسایه را در واکنش به کشف نوع جدید ممنوع یا محدود کرده‌اند.

طبق آخرین آمار‌های جهانی ابتلاء به ویروس کرونا، طی ۲۴ ساعت گذشته با افزایش ۵۸۱ هزار و ۷۵۴ نفری تعداد مبتلایان به این ویروس تاکنون به ۲۶۰ میلیون و ۸۷۴ هزار و ۴۶۰ نفر رسیده است. فوتی‌های ناشی از کرونا در جهان با رشد ۶ هزار و ۹۲۰ نفر در یک روز به تعداد پنج میلیون و ۲۰۶ هزار و ۶۳۰ نفر رسیده است. آمار بهبود یافتگان نیز به ۲۳۵ میلیون و ۶۸۰ هزار و ۲۵۹ نفر رسیده است.

این در حالی است که آمار کرونا در ایران رو به کاهش بوده است و تعداد افراد فوت شده در کشورمان بعد از مدت‌ها دو رقمی شده است و میزان آمار واکسیناسیون نیز رو به افزایش است.