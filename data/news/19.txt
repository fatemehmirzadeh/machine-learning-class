سویه جدید کرونا موسوم به اومیکرون در روسیه هم شیوع یافت
سویه جدید کرونا موسوم به اومیکرون در روسیه هم شیوع یافت
مسکو - ایرنا - سناتور ولادیمیر کروگلی از پزشکان برجسته روس اعلام کرد که سویه جدید کرونا موسوم به اومیکرون در روسیه هم شیوع یافت.

به گزارش ایرنا به نقل از خبرگزاری ریانووستی، کروگلی عضو شورای فدراسیون روسیه روز یکشنبه گفت: سویه آفریقایی کرونا به نام اومیکرون در روسیه هم شیوع یافته است و به احتمال زیاد گردشگران روس که به مصر سفر کرده بودند، این ویروس را با خود به روسیه آورده اند.

این مقام پارلمانی روس خواستار توقف سفر اتباع روسیه به مصر تا مطالعه کامل سویه جدید ویروس کرونا شد.

سناتور کروگلی یادآورشد که باید افرادی که از مصر به روسیه بازمی گردند باید به دقت تحت نظارت پزشکی قرار گیرند.  

وی معتقد است که دولت روسیه با افرادی که از کشورهای دیگر به این کشور وارد می شوند برخورد نرم دارد و در برخی کشورها مقررات سختی باتوجه به همه گیری کرونا اعمال شده است.

روسیه از حدود سه ماه پیش پروازهای مسافری به مصر را پس از وقفه دو ساله به این کشور بخاطر وضع امنیتی مصر ازسر گرفته است.  

در همین حال خبرگزاری تاس به نقل از یک مقام موسسه ویروس شناسی وکتور در نووسیبیرسک روسیه اعلام کرد که شیوع سویه اومیکرون موجب نگرانی شدید شده است و این سویه باید به دقت مطالعه شود.  

شیوع این نوع کرونادر روسیه در حالی است که بحران کووید-۱۹ در روسیه بیداد می کند و فقط طی روز گذشته ۱۲۲۴ نفر در اثر این بیماری جان باختند.

اومیکرون به طور بالقوه مسری تر از دیگر گونه های قبلی کروناست، اگرچه کارشناسان هنوز نمی دانند که آیا این سویه در مقایسه با موارد دیگر، باعث بیماری شدید کووید – ۱۹ یا با شدت کمتر می شود.

برخی کارشناسان گفتند که  شدت سرایت ویروس اومیکرون نسبت به سویه دلتا، پنج برابر بیشتر است.

به گفته کارشناسان و تحلیلگران، ظهور سویه اومیکرون حاصل رویکرد بی عدالتی و نابرابری در توزیع واکسن کرونا در سطح جهان و احتکار واکسن از سوی برخی کشورهای ثروتمند است، درحالی که بسیاری از کشورهای فقیر و کم برخوردار از کمبود واکسن کرونا رنج می برند، بسیاری از کشورهای ثروتمند کارزار «دز سوم» واکسن کرونا را کلید زده و یا حتی مازاد واکسن های خود را به دور ریخته اند!  

در حالی که سازمان ملل و بسیاری از نهادهای حقوق بشری بارها کشورهای ثروتمند را به احتکار واکسن کرونا متهم کرده اند،  حال ظهور سویه بسیار خطرناک اومیکرون مهر تاییدی بر این باور است که با نادیده گرفتن کشورهای فقیر، عملاً شیوع کرونا به اتمام نخواهد رسید و حتی ممکن است به قیمت تضییع تلاش های صورت گرفته در جهت حصول ایمنی جمعی از طریق واکسیناسیون تمام شود، کما اینکه این گونه جدید درحال حاضر در قاره سبز در حال چرخش است.

 سازمان جهانی بهداشت جمعه شب (۵ آذر) حرف یونانی اومیکرون را به سویه جدید کرونا که در آفریقای جنوبی شناسایی‌شده، اختصاص داد.  
سازمان جهانی بهداشت این سویه را نگران‌کننده خوانده و کارشناسان بهداشت عمیقاً نگران سرایت اومیکرون هستند چرا که دارای مجموعه‌ای غیرعادی از جهش‌ها است و مشخصاتی متفاوت از سایر سویه‌های نگران‌کننده دارد.

اگرچه سازمان جهانی بهداشت هنوز جزئیاتی از میزان سرایت سویه اومیکرون ویروس کرونا را اعلام نکرده، یک متخصص بیماری‌های همه‌گیر احتمال داد که میزان سرایت این سویه نسبت به سویه دلتا ۵۰۰ درصد بیشتر باشد.