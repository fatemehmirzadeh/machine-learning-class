تهران- ایرنا- رییس مرکز تحقیقات ویروس شناسی دانشگاه شهید بهشتی گفت: سویه جدید ویروس کرونا اُمیکرون دارای تعداد زیادی جهش است که برخی از آن‌ها نگران‌کننده هستند و به نظر می‌رسد با توجه به چرخش سریع این واریانت، از قدرت سرایت پذیری بالایی نیز برخوردار باشد.

به گزارش روز یک شنبه دانشگاه علوم پزشکی شهید بهشتی دکتر علیرضا ناجی افزود: در طبقه‌بندی انواع کرونا ویروس نوعی که با افزایش قابلیت انتقال، عفونت یا مقاومت در برابر واکسن‌ها همراه باشد در گروه سویه‌های نگران‌کننده قرار می‌گیرد و سازمان بهداشت جهانی سویه B.۱.۱.۵۲۹ کروناویروس را به‌عنوان سویه نگران‌کننده طبقه‌بندی کرد و آن را امیکرون (Omicron) نامید.

به گفته این ویروس شناس، سویه اومیکرون شاخصه های گریز از سیستم ایمنی را دارد.

وی تجربه بازگشایی و کاهش محدودیت عجولانه در برخی از کشورهای اروپایی را تجربه تلخی توصیف کرد و پرهیز از بازگشایی های عجولانه و رفع محدودیت ها تا رسیدن به حداقل زنجیره انتقال را خواستار شد.

ناجی با بیان این که نوع B.۱.۱.۵۲۹ اولین بار در ۲۴ نوامبر۲۰۲۱ در آفریقای جنوبی شناسایی شد، افزود: وضعیت اپیدمیولوژیک این منطقه با سه پیک مشخص شده است که آخرین آن‌ها عمدتا نوع دلتا بود.

وی خاطرنشان کرد: این نوع (B.۱.۱.۵۲۹) دارای تعداد زیادی جهش است که برخی از آن‌ها نگران‌کننده هستند. به نظر می‌رسد تعداد موارد ابتلا به نوع امیکرون تقریبا در تمام مناطق آفریقای جنوبی در حال افزایش است.

استاد تمام ویروس شناسی دانشگاه علوم پزشکی شهید بهشتی اظهار داشت:‌ مقایسه قطعی و قدرت سرایت پذیری وریانت امیکرون با دلتا، زمانبر خواهد بود. به نظر می رسد با توجه به چرخش سریع این سویه در مدت زمان کوتاه، از قدرت سرایت پذیری بالایی برخوردار باشد.

ناجی یادآور شد: محققان هنوز هیچ مدرکی مبنی بر ایجاد بیماری شدید نوع امیکرون (Omicron) پیدا نکرده‌اند. هنوز خیلی زود است که بگوییم نوع جدید کووید-۱۹ چگونه رفتار خواهد کرد.

این استاد دانشگاه با بیان این که سویه امیکرون هدف شرکت های داروساز برای واکسن موثر است، گفت: تولید واکسنی با ترکیب جدید به شکلی که واریانت های omicron را تحت پوشش قرار دهد، ضروری است.

وی با تصریح کرد: تاکنون پنج کشور وجود اومیکرون را گزارش کرده اند. بوتسوانا، آفریقای جنوبی، آلمان، انگلیس، اسراییل، هنگ کنگ، ایتالیا و بلژیک از جمله این کشورهاست که این گونه جدید را گزارش کرده اند ولی نکته اینجاست که بیشترین موارد مربوط به آفریقای جنوبی است.

رییس مرکز تحقیقات ویروس شناسی دانشگاه شهید بهشتی با تاکید بر این که آمار و میزان شیوع گونه های جدید کرونا تماما وابسته به سیستم های ردیابی، نظارتی و پایش ژنتیکی کشورهاست، توصیه کرد که برای کاهش خطر ابتلا به جهش های جدی کرونا بهتر است تا کاهش قطع زنجیره  کووید-۱۹  پروتکل‌های بهداشتی و از همه مهمتر واکسیناسیون به بالاترین حد خود نزدیک شود.

ناجی توزیع عادلانه واکسن کرونا در جهان را نکته بسیار مهمی توصیف کرد و ادامه داد: تا زمانی که توزیع واکسن در دنیا ناعادلانه باشد، کشورهای آفریقایی و آمریکای جنوبی به طور کامل واکسینه نشوند، همچنان باید منتظر جهش های بیشتر کرونا باشیم.

عضو هیات علمی دانشگاه گفت:‌امیکرون یک تهدید جدی و پوشش حداکثری واکسیناسیون علیه کرونا ضروری است. گستردگی این نوع جهش یافته کرونا نشان می‌دهد که ظرفیت بیشتری برای فرار از مصونیت واکسن‌ها دارد. بنابراین کنترل کرونا در گرو سطح پوشش بالای واکسیناسیون علیه این بیماری است.