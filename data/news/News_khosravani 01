آیت‌الله خاتمی در نماز جمعه تهران:
مردم ایران به چیزی کمتر از لغو همه تحریم‌ها تن نمی‌دهند
مردم ایران به چیزی کمتر از لغو همه تحریم‌ها تن نمی‌دهند
خطیب نماز جمعه تهران گفت: در یک کلمه به مذاکره کنندگان ایرانی می‌گویم، بدانید ملت ایران به چیزی از کمتر از لغو همه تحریم‌ها تن نخواهد داد.

به گزارش خبرنگار مهر، آیت الله سید احمد خاتمی در خطبه دوم نماز جمعه این هفته تهران با بیان اینکه تقوا محدود به اعمال فردی نیست، گفت: در فضای شهر هم برای خدا حریم نگاه دارید و تلاش کنید این فضا آلوده نشود که اگر این اتفاق بیفتد مایه اندوه و مصیبت خواهد شد.

وی یاد و خاطر شهید مدرس را گرامی داشت و افزود: آیت‌الله مدرس از بزرگانی است که در نگاه امام عظمت داشت و بارها امام (ره) از ایشان تجلیل کرده‌اند.

امام جمعه موقت تهران با بیان اینکه بیش از ۱۰ نکته در زندگی شهید مدرس است اظهار کرد: به چهار نکته از زندگی شهید مدرس اشاره می‌کنم، نکته نخست آنکه مدرس، الهی و خدایی بود و به تعبیر امام (ره) هوای نفسانی در کار او نبود.

آیت الله خاتمی با بیان اینکه مدرس بزرگمردی شجاع بود، افزود: مدرس گفت که خداوند دو چیز را در من قرار نداده است، یکی ترس و دیگری طمع! شهید مدرس از اصول خود کوتاه نیامد و جوزده نشد و در دام طمع نیفتاد.

ظلم‌ستیزی در جان مردم ما زنده است

وی اضافه کرد: سومین نکته زندگی شهید مدرس ستم‌ستیزی و ظلم‌ستیزی او بود که به دستور رضاخان هم ترور شد اما مثل کوه مقاومت کرد. ستم‌ستیزی یک روحیه دینی است؛ ظلم‌ستیزی بعد از ۴۰ سال در جان شما مردم زنده و بانشاط است و به همین دلیل است که از نفرت آمریکا کوتاه نمی‌آیید و بر شعار «مرگ بر آمریکا» باقی مانده‌اید.

امام جمعه موقت تهران تصریح کرد: نکته چهارم زندگی این مرد، اعتقاد کامل به مردم‌سالاری دینی بود. او معتقد بود اسلام قدرت پاسخ‌گویی به همه مسائل زندگی را دارد و در عین حال مردم هم، سالار جامعه هستند.

تخلف از قانون اساسی با انقلابی‌گری سازگار نیست

آیت الله خاتمی همچنین با اشاره به دوازدهم آذر سالروز تصویب قانون اساسی، بیان کرد: قانون اساسی قاعده مستحکم نظام اسلامی است که به تعبیر مقام معظم رهبری تمدن عظیم اسلامی را می‌توان بر آن نهاد.

وی تاکید کرد: عمل به قانون اساسی، علاج دردهای اساسی کشور است و هر امری که تخلف از قانون اساسی محسوب شود، تخلف از روال اصل صحیح حرکت انقلابی مردم است؛ حال آنکه تخلف از قانون اساسی با انقلابی‌گری سازگار نیست.

امام جمعه موقت تهران با اشاره به اینکه قانون اساسی یک قانون معمولی نیست، تصریح کرد: قانون اساسی مترقی‌ترین قانون در دنیا است. هیچ قانون اساسی پیدا نمی‌کنید که پنجاه مجتهد، فقیه و در برخی موارد مرجعیت، به مدت نود روز روی کلمه به کلمه آن بحث کنند. فقط قانون اساسی کشور ماست که این ویژگی را دارد.

آیت الله خاتمی بیان کرد: آئین‌نامه مردم‌سالاری دینی همین قانون اساسی است که هم حاکمیت اسلام، هم ولایت فقیه و هم جمهوریت نظام را در خود دارد. این قانون تبلور مردم‌سالاری دینی است.

وی با تاکید بر اینکه قانون‌مداری یک تکلیف و وظیفه است، گفت: کسی که از قانون عبور کند، خودمحور است و در نظام جمهوری اسلامی و قانون اساسی جایی برای خودمحوران وجود ندارد.

امام جمعه موقت تهران با بیان اینکه قانون اساسی میثاق بین مردم و حاکمیت است، عنوان کرد: با پاسداشت عملی این قانون می‌توان این میثاق بین مردم و حاکمیت را حفظ کرد.

جنبش دانشجویی زنده و با نشاط است

آیت الله خاتمی با اشاره به اینکه در آستانه روز دانشجو هستیم، بیان کرد: نقش دانشجویان در اداره کشور بحث مفصلی است اما من بر این نکته تاکید می‌کنم که ۱۶ آذر را فریاد اعتراض ضداعتراضی دانشجویان در سال ۱۳۳۲ تولید کرد.

وی با بیان اینکه مسئله مبارزه با آمریکا در پرونده جنبش دانشجویی درخشنده است، افزود: خوشبختانه جنبش دانشجویی زنده و با نشاط است و با نشاط هم به راه خود ادامه خواهد داد.

امام جمعه موقت تهران تاکید کرد: تا زمانی که «فریاد»، گلوله داشت این‌طور جریان دانشجویی شجاعانه وارد میدان شد، هم اکنون که خوشبختانه فضای سراسر کشور فضای «مرگ بر آمریکا» است می‌طلبد این فریاد پرخروش‌تر باشد.

آیت الله خاتمی بیان کرد: هر چند از نفوذ آمریکا کاسته شده اما در هر کجای دنیا پای این شرور هست و هر جنایتی وجود دارد پای این شرور (آمریکا) دیده می‌شود؛ حال که این قلدر (آمریکا) خود را کدخدا می‌بیند، باید سیاست‌های ضد آمریکایی کل ملت پرشکوه‌تر و پرشورتر باشد.

وی افزود: این انتظار از جنبش دانشجویی می‌رود که با همان شکوه این ستون فقرات و این مایه افتخار را پرشکوه نگه دارد.

ملت ایران به چیزی کمتر از لغو همه تحریم‌ها تن نمی‌دهند

امام جمعه موقت تهران در رابطه با مذاکرات وین نیز گفت: خوشبختانه هیئتی با تجربه برای مذاکره رفته‌اند که مواضع خود را صریح ابراز کرده و همچنین مواضع ضدآمریکایی خود را در قول و عمل نشان داده‌اند.

آیت الله خاتمی خطاب به تیم مذاکره کننده، گفت: یک کلمه به مذاکره‌کنندگانی که پاره تن ملت هستند می‌گویم؛ همان حرفی که خودتان گفتید. شما نماینده یک ملت شجاع هستید، نماینده ملتی هستید که تا آخرین قطره خون و تا آخرین نفس، پای آرمان‌های خود ایستاده‌اند؛ شما نماینده چنین ملتی هستید و بدانید این ملت به چیزی کمتر از لغو همه تحریم‌ها تن نخواهد داد.

وی در ادامه درباره اقدامات دولت سیزدهم بیان کرد: نمی‌توان زبان تقدیر و تشکر در رابطه با خدمات دولت سیزدهم نداشت، به ویژه در رابطه با مسئله واکسن که دولت خدمات بسیاری را صورت داد. مردم هم از این موضوع استقبال کرده و می‌کنند؛ بنده هم به سهم خود از این خدمت ستودنی تشکر می‌کنم.

امام جمعه موقت تهران همچنین اظهار کرد: دعا می‌کنم خداوند به این سید فداکار مخلص (حجت‌الاسلام سید ابراهیم رئیسی) و سیدی که تمام عمرش را در مسیر خدمت به مردم می‌گذراند نشاط و قوت بیشتری عنایت کند.

آیت الله خاتمی در پایان خطبه‌های خود خطاب به مردم، بیان کرد: مردم عزیز! به نظر می‌رسد لحظات پایانی این ویروس منحوس است؛ لذا دستورالعمل‌های بهداشتی را رعایت کنید و زدن ماسک و فاصله اجتماعی را جدی بگیرید. واکسنی که با زحمت به دست آمده را مورد توجه قرار دهید چرا که سلامت شما را در پی خواهد داشت.

کد خبر 5366357
