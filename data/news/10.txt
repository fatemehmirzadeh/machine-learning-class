چه کسانی در برابر گونه «امیکرون» کرونا آسیب پذیرترند؟
پزشکان آفریقایی توضیح دادند که چه کسانی در برابر گونه «امیکرون» کرونا آسیب پذیرترند.
به گزارش باشگاه خبرنگاران جوان به نقل از اسپوتنیک، «رودو ماتیوا» رئیس بخش مراقبت‌های ویژه بیمارستان شهر سووتو در آفریقای جنوبی، اعلام کرد که پزشکان در آفریقای جنوبی نگران گسترش سریع سویه جدید کرونا «امیکرون» در بین مردم هستند.

ماتیوا گفت که جوانان ۲۰ تا ۳۰ ساله علائم متوسط ​​تا شدید داشته و برخی نیازمند مراقبت‌های ویژه هستند. حدود ۶۵ درصد از مبتلایان واکسینه نشده بودند و سایر افراد فقط با اولین دوز واکسینه شده اند.

به گفته وی در صورت تداوم افزایش موارد ابتلا، امکانات پزشکی تحت فشار قرار می‌گیرد و در بدترین حالت ممکن است با ظهور متغیر دلتا، با پیک موارد ابتلا مواجه شویم؛ بنابراین باید بستر‌های مراقبت‌های ویژه بیشتر آماده شود.

چند روز پیش، دانشمندان آفریقای جنوبی از ظهور گونه جهش یافته جدید کروناویروس با نام علمی"B.۱.۱.۵۲۹" در بوتسوانا و آفریقای جنوبی خبر دادند.

سازمان جهانی بهداشت نسبت به کشف گونه جدید کووید-۱۹ برای اولین بار در آفریقای جنوبی ابراز نگرانی کرده و آن را "Omicron" نامیده است.

