ایران خواستار مذاکراتی هدفمند با هدف برچیده شدن همه تحریم‌ها است
ایران خواستار مذاکراتی هدفمند با هدف برچیده شدن همه تحریم‌ها است
معاون سیاسی وزیر خارجه کشورمان با انتشار مقاله ای در نشریه فایننشیال تایمز تاکید کرد که ایران خواستار مذاکراتی واقع گرایانه است که منجر به برچیده شدن تمامی تحریم ها شود.

به گزارش خبرگزاری مهر، علی باقری معاون سیاسی وزیر خارجه و سرتیم مذاکره کننده پرونده هسته‌ای کشورمان در مذاکرات وین، با انتشار مقاله‌ای در نشریه فایننشیال تایمز، بر عزم جمهوری اسلامی ایران برای هرگونه پاسخ متقابل به رفتار غرب در برابر ایران در جریان مذاکرات تاکید کرد.

بر اساس این گزارش، باقری که برای شرکت در نخستین دور از مذاکرات وین در دولت جدید راهی پایتخت اتریش شده، در مقاله خود به نکاتی مهم اشاره کرد که در ادامه، به اهم آنها اشاره خواهیم کرد.

باقری در نوشتار خود تاکید کرد که از نگاه ایران، مذاکرات باید هدفمند بوده و اهدافی واقعی را دنبال کند و صرفاً به ابزاری در دست آمریکا برای محدود سازی فعالیت‌های هسته‌ای ایران بدل نشود.

وی همچنین تاکید کرد که جمهوری اسلامی ایران دو هدف کلی را در مذاکرات دنبال خواهد کرد که عبارتند از برچیده شدن تمامی تحریم‌ها و همچنین قابلیت راستی آزمایی آنها.

باقری ضمن تاکید بر حق مسلم ایران در غنی سازی اورانیوم برای به کارگیری آن در صنایع مختلف در چارچوب «ان پی تی»، تصریح کرد که برای رسیدن به نتیجه در مذاکرات، باید اعتمادسازی شکل گرفته و فضای بی اعتمادی جاری میان ایران و غرب که در پی خروج یکجانبه دولت ترامپ از برجام رخ داد، از میان برداشته شود.

معاون سیاسی وزارت خارجه کشورمان همچنین طرف غربی را متهم کرد که به جای مذاکره، به دنبال اعمال فشار بیشتر بر ایران و شانه خالی کردن از زیر بار مسئولیت خود در اجرای بندهای توافق هسته‌ای بوده و کارزار فشار حداکثری در دوران ترامپ نیز در همین راستا تشکیل شد.

وی تصریح کرد که اشتباهات گذشته طرف غربی مانند بدعهدی‌ها و خروج یکجانبه آمریکا از برجام به هیچ عنوان نباید تکرار شود و در صورت خروج مجدد طرف غربی از توافق، می‌بایست خسارت و تاوان آن خروج به ایران پرداخت شود.

باقری با تاکید بر اینکه ایران در دوران ترامپ تسلیم تهدید نظامی، تحریم اقتصادی یا «فشار حداکثری» نشد و در دوران بایدن نیز چنین نخواهد شد؛ خواستار شکل گیری مذاکراتی منطقی و واقع گرایانه میان دو طرف شد.