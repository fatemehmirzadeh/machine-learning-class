گروه علم و پیشرفت خبرگزاری فارس، پیدا شدن گونه جدیدی از ویروس کرونا در قاره آفریقا نگرانی‌های زیادی را بوجود آورده است، یک متخصص بیماری‌های عفونی گفته است که این سویه جدید خطرناک‌ترین و بدترین موردی که تاکنون دیده‌ایم بوده و این نگرانی وجود دارد که این سویه بالقوه بتواند مصونیت ایجاد شده توسط واکسن‌ها را دور بزند. پژوهشگران دیگر نیز هم نظر هستند و باور دارند این سویه می‌تواند شرایط را به وضعیت قرمز قبل بازگرداند؛ کارشناسان آفریقای جنوبی می‌گویند سویه جدید که به تازگی در این کشور شناسایی و موجب نگرانی شده است به دلیل جهش‌های زیاد، می‌تواند اثربخشی واکسن‌های موجود برای پیشگیری از ابتلا به بیماری کووید۱۹ را با چالش مواجه کند.

* منشا ویروس

با افزایش شدید موارد جدید ابتلا در برخی کلان‌شهرها مانند پورتوریا و ژوهانسبورگ، پزشکان و متخصصان در سرتاسر آفریقای جنوبی مشغول بررسی نمونه‌ها شدند تا سرانجام سویه جدید ویروس کرونا را شناسایی کردند. تا کنون منشاء احتمالی این سویه جدید ناشناخته مانده است و موارد ابتلا به آن تنها در آفریقای جنوبی و مسافران این کشور در مناطق دیگر مشاهده شده است.به گفته پژوهشگران سویه جدید ویروس کرونا تا کنون دست‌کم ۱۰ جهش داشته است. تعداد جهش‌ها در سویه دلتا که قدرت سرایت بسیار زیادی دارد تا کنون دو مورد و در سویه بتا سه مورد بیشتر نبوده است.

*  کرونا بوتسوانایی با نام علمی B.۱.۱.۵۲۹ 

به گفته کارشناسان، واریانت  جدید دارای ۳۲ جهش است؛ اولین موارد این گونه در تاریخ ۱۱ نوامبر (۲۰ آبان) و کشور بوتسوانا کشف و سه روز پس از آن اولین مورد در آفریقای جنوبی ثبت شد. مورد کشف شده در هنگ کنگ نیز به مردی ۳۶ ساله مربوط می‌شود که در گذشته به آفریقا جنوبی سفر کرده و چندین روز در آنجا اقامت داشته است. وزیر بهداشت آفریقای جنوبی در تازه‌ترین اظهارات خود گفته است: نوع جدید کرونا به شدت جهش یافته و  به عنوان یک «تهدید بزرگ» شناسایی می‌شود. دانمشندان این سویه را عامل افزایش تعداد عفونت‌ها می‌دانند.

* جلسه اضطراری سازمان جهانی بهداشت در پی شناسایی سویه جدید کرونا

سازمان جهانی بهداشت (WHO) در پی شناسایی و گسترش سویه جدید کرونا در آفریقای جنوبی و بوتسوانا، روز گذشته جلسه ای اضطراری تشکیل داد؛ تاکنون دست کم ۲۲ تن تنها در آفریقای جنوبی به این سویه از کروناویروس مبتلا شده‌اند. کارشناسان سازمان جهانی بهداشت پس از برگزاری این نشست غیرعلنی  برای بررسی اطلاعات دریافتی درباره سویه جدید این ویروس جهش یافته را «اومیکرون» (Omicron) نامگذاری و در گروه ویروس‌های «نگران کننده» طبقه بندی کردند. در بیانیه‌ این سازمان آمده است: «شواهد اولیه حاکی از خطر بالای عفونت است و اینکه تغییرات زیانباری در اپیدمیولوژی کووید۱۹ روی داده است».

* واکنش زود هنگام انگلیس

 مقامات انگلیس روز پنجشنبه اعلام کردند که شش کشور جنوب آفریقا را در فهرست قرمز قرار می‌دهند و پروازهای آنها را به این کشور موقتا تعلیق می‌کنند. ساجد جاوید، وزیر بهداشت  انگلیس در همین راستا گفت: همه پروازها از آفریقای جنوبی، نامیبیا، زیمبابوه، بوتسوانا، لسوتو و اسواتینی به حالت تعلیق درآمده است. آژانس امنیت بهداشتی انگلیس نیز درباره سویه جدید گفته است: کرونا بوتسوانایی دارای پروتئینی است که به طور چشمگیری با پروتئین اصلی ویروس کرونا که واکسن‌های کووید ۱۹ بر اساس آن ساخته شده‌اند متفاوت است.

* واکنش استرالیا به سویه جدید

مقامات بهداشتی استرالیا اعلام کردند در حال بررسی‌های بیشتر روی سویه جدید ویروس کرونا هستند که به تازگی در آفریقای جنوبی شناسایی شده و در صورت لزوم، محدودیت هایی از جمله بستن مرزهای استرالیا به روی مسافران از این کشور آفریقایی را اعمال خواهند کرد.وزیر بهداشت استرالیا نیز اعلام کرد در صورتی که سازمان جهانی بهداشت (WHO) این سویه را به عنوان یک سویه جدید و اصلی کروناویروس طبقه بندی کند، اقدامات لازم را به جهت جلوگیری از شیوع این سویه در استرالیا انجام خواهند داد.

* واکنش اتحادیه اروپا

پس از انتشار اطلاعیه سازمان جهانی بهداشت، مقامات اتحادیه اروپا نیز جلسه‌ای اضطراری تشکیل داده و تعلیق سفرها از مبدأ هفت کشور آفریقایی را به ۲۷ کشور عضو این اتحادیه توصیه کردند. اریک مامر، سخنگوی کمیسیون اروپا در پیامی توییتری نوشت: «کشورهای عضو توافق کردند که به سرعت محدودیت‌هایی را برای همه سفرها از مبدأ هفت کشور بوتسوانا، اسواتینی، لسوتو، موزامبیک، نامیبیا، آفریقای جنوبی و زیمبابوه به مقصد اتحادیه اروپا اعمال کنند؛ ضمن اینکه اجرای تدابیری مانند انجام تست‌های کووید، قرنطینه و ردیابی تماس‌های مسافران از سوی کشورهای عضو مهم است».

* آمریکا هم مرزها را می‌بندد

یک مقام بلندپایه در دولت جو بایدن، رئیس‌جمهور آمریکا اعلام کرد، از روز دوشنبه سفر از مبدأ هشت کشور آفریقای جنوبی، بوتسوانا، زیمبابوه، نامیبیا، لسوتو، اسواتینی، موزامبیک و مالاوی ممنوع است.