استراتژی موثر چین در اعمال محدودیت‌ها برای مهار کرونا
استراتژی موثر چین در اعمال محدودیت‌ها برای مهار کرونا
داده های یک مطالعه از سوی کارشناسان در دانشگاه پکن نشان داد: اگر چین با برداشتن محدودیت‌های سفر، سیاست‌های "تحمل صفر" خود را برای مهار کرونا کنار می‌گذاشت، روزانه بیش از ۶۳۰ هزار مبتلا به کووید-۱۹ را ثبت می‌کرد.

به گزارش ایسنا، در گزارشی که "مرکز کنترل و پیشگیری از بیماری های چین" منتشر کرد، این کارشناسان ریاضیات آماری اظهار کرده‌اند که چین نمی توانست محدودیت‌های سفر را بدون دو فاکتور مهم واکسیناسیون کارآمدتر یا درمان های خاص لغو کند.

کارشناسان در این مطالعه از داده‌های آماری کرونا در کشورهای آمریکا، انگلیس، اسپانیا و فرانسه طی ماه اوت میلادی استفاده و نتایج را با شرایطی مقایسه کردند که چین نیز همان راهکار هر یک از این کشورها را در مواجهه با پاندمی کووید۱۹ بکار می‌گرفت.

در این گزارش آمده است که اگر چین استراتژی کنترل همه‌گیری کرونا شبیه به ایالات متحده را اتخاذ می‌کرد، موارد روزانه ابتلا به کووید ۱۹ در این کشور به دستکم ۶۳۷ هزار و ۱۵۵ تن می رسید.

همچنین موارد ابتلا به کووید۱۹ در این کشور در صورت اتخاذ استراژی مشابه با انگلیس به ۲۷۵ هزار و ۷۹۳ مورد و در صورت اتخاذ استراتژی شبیه به فرانسه به ۴۵۴ هزار و ۱۹۸ تن در روز می رسید.

به گزارش ایسنا به نقل از خبرگزاری رویترز، مقامات بهداشتی چین امروز (یکشنبه) اعلام کردند که ۲۳ مورد جدید ابتلا به کووید۱۹ در تاریخ ۲۷ نوامبر (روز گذشته) در این کشور گزارش شده است که نسبت به روز قبل از آن ۲۵ مورد کاهش داشته است.