اعلام آخرین مهلت اعتبار وکالت‌نامه‌های منقضی شده برای نقل و انتقال خودرو
رییس مرکز شماره گذاری و تعویض پلاک پلیس راهور ناجا اعلام کرد که آخرین مهلت استفاده از وکالتنامه‌های منقضی شده به دلیل تعطیلی‌های کرونایی تا پایان آذرماه امسال است.

سرهنگ علی محمدی در گفت‌وگو با ایسنا، درباره وکالت نامه‌های نقل و انتقال خودرو که به دلیل محدودیت ها و تعطیلات کرونایی تاریخشان منقضی شده بود، گفت:‌ درپی شیوع کرونا در نقاط مختلف کشور و وضعیت قرمز برخی از شهرها، با تدابیر ستاد ملی مقابله با کرونا ارائه خدمات شماره گذاری و تعویض پلاک نیز برای مدتی متوقف شده و این مراکز در شهرهای قرمز تعطیل شدند. همین موضوع نیز سبب انباشت درخواست‌ها برای مراجعه به این مراکز شد. 

وی با بیان اینکه برخی از مراکز شماره‌گذاری و تعویض پلاک در شهرها حدود چهار ماه از شش ماه نخست سال را تعطیل بودند، گفت:‌ در این میان افرادی بودند که دارای وکالتنامه برای نقل و انتقال خودرو بودند؛ اما زمان انقضای آن در دوران تعطیلات کرونایی بوده و از این رو عملا امکان نقل و انتقال و تعویض پلاک را پیدا نکردند.در همین راستا نیز هماهنگی‌هایی انجام شده و مقرر شد تا وکالتنامه‌هایی که تاریخ انقضای آنان در ماه‌های سپری شده سال ۱۴۰۰ بوده، تا پایان آذرماه سال ۱۴۰۰ تمدید شوند. 

رییس مرکز شماره‌گذاری و تعویض پلاک پلیس راهور ناجا با بیان اینکه در حال حاضر خدمات با سرعت مطلوبی در مراکز شماره‌گذاری و تعویض پلاک در حال انجام است، اظهارکرد:‌ به همین دلیل نیز افراد دارای وکالتنامه که تاریخ آن در ماه‌های سپری شده در سال ۱۴۰۰ بوده و منقضی شده است، تنها تا پایان آذرماه ۱۴۰۰ مهلت دارند که از تمدید اعتبار اختصاص داده شده بهره‌مند شوند و پس از آن باید وکالتنامه جدید دریافت کنند. 

محمدی با بیان اینکه این مدت تمدید نمی‌شود، اظهارکرد:‌ افرادی که وکالتنامه‌شان برای نقل و انتقال خودرو در سال ۱۴۰۰ منقضی شده و تا کنون موفق به دریافت خدمات مربوطه از مراکز شماره‌گذاری و تعویض پلاک نشده‌اند، تا ۳۰ آذرماه مهلت دارند تا با مراجعه به سایت نوبت‌دهی اینترنتی نسبت به دریافت نوبت خود اقدام کرده و نسبت به تعویض پلاک و نقل و انتقال خودرو اقدام کنند.

وی بار دیگر تاکید کرد که افرادی که موفق به مراجعه به مراکز شماره گذاری و انتقال سند مالکیت نشده‌اند فقط تا 30 آذر ماه سال جاری فرصت دارند و بعد از این تاریخ وکالت نامه های آن ها از درجه اعتبار ساقط و از گرفتن خدمات نیز محروم خواهند شد.
