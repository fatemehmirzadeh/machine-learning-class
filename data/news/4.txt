تهران- ایرنا- مسوول آزمایشگاه مرجع کشوری کووید ۱۹ انستیتو پاستور ایران گفت: وجود جهش‌های متعدد در ژنوم ویروس کرونا و شواهد انتشار سریع آن بیانگر این است که سویه (واریانت) جدید در آفریقای جنوبی از گونه‌های قبلی خطرناکتر است.

مصطفی صالحی وزیری، ویروس شناسی پزشکی روز شنبه در گفت و گو با خبرنگار گروه علم و آموزش ایرنا افزود: به همین دلیل سازمان بهداشت جهانی در روز گذشته (۵ آذر) این سویه جدید را در دسته واریانت های نگران کننده طبقه بندی و آن را اومیکرون (Omicron) نامگذاری کرده است.

وی بیان داشت: هم اکنون دانشمندان در حال بررسی ویژگی های این سویه در آزمایشگاه های ویروس شناسی هستند تا تاثیر جهش های آن را بر سرایت پذیری، شدت بیماری زایی، کاهش تاثیر آنتی بادی های مونوکلونال، اختلال در تست های آزمایشگاهی و فرار از پاسخ سیستم ایمنی تعیین کنند.

تعداد جهش‌هایی که در این سویه جدید مشاهده شده، زیاد و غیرمعمول است

وی تعداد جهش در ناحیه متصل شونده به گیرنده (Receptor Binding Domian) ژن اسپایک در قالب این سویه را ۱۵ مورد اعلام کرد و گفت: تعداد جهش هایی که در این سویه مشاهده شده به طرز غیرمعمولی زیاد است.

مسوول آزمایشگاه مرجع کشوری کووید ۱۹ انستیتو پاستور ایران اظهار داشت: تعداد جهش های ویروس در این سویه جدید از سایر سویه های قبلی کرونا حتی دلتا بسیار بیشتر است.

صالحی افزود: بر اساس داده های ارائه شده سرعت افزایش واریانت جدید نسبت به دو سویه قبلی در کشور آفریقای جنوبی یعنی دلتا و بتا بیشتر بوده و این موضوع نگران کننده است.

وی ادامه داد: چند وقت پیش در مورد جهش های "لامبدا" و "میو" هم مواردی بیان می شد که جهش های خطرناکی هستند اما این سویه ها، نتوانستند شیوع زیادی در کشورهای مختلف داشته باشند که امیدواریم در مورد سویه جدید هم این موضوع رخ دهد.

مهمترین راهکار برای مقابله با ویروس کرونا کدامند؟

این ویروس شناسی پزشکی اظهار داشت: همچنان رعایت شیوه نامه های بهداشتی در کنار واکسیناسیون گسترده مهمترین راهکار برای مقابله با ویروس کرونا از جمله این واریانت جدید می باشد.

وی تاکید کرد: استفاده از ماسک، رعایت فاصله گذاری و حضور نیافتن در اجتماعات و دورهمی ها همچنان از اصلی ترین راهکار برای مقابله با ویروس کرونا است.

مسوول آزمایشگاه مرجع کشوری کووید ۱۹ انستیتو پاستور ایران افزود: این راهکار برای پیشگیری از همه سویه های قبلی و جدید، پاسخ می دهد و همه باید این موارد را به دقت رعایت کنند.

سویه جدید در ایران قابل شناسایی است

وی بیان داشت: کیت های تشخیص پی سی آر در کشور به احتمال زیاد دارای قابلیت شناسایی این سویه نیز هستند ولی برای افتراق آن از بقیه سویه‌ها باید تست های تکمیلی انجام شود که در انستیتو پاستور ایران این کار قابل انجام است.

صالحی افزود: روش استاندارد افتراق سویه اومیکرون تعیین توالی ژنوم ویروس است ولی برای غربالگری آن می‌توان از کیت های PCR که جهش های ویروس را شناسایی می‌کنند، بهره گرفت.