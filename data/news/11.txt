آمریکا مدعی نجات ماهیگیران ایرانی شد
نیروی دریایی آمریکا ادعا کرده است که جان دو ماهیگیر ایرانی را در دریای عمان نجات داده است.
به گزارش باشگاه خبرنگاران جوان به نقل ازفرانس ۲۴، نیروی دریایی آمریکا مدعی شد دو ماهیگیر ایرانی را پس از ۸ روز سرگردانی در دریای عمان نجات و آن‌ها را تحویل گارد ساحلی عمان داده است.

در بیانیه‌ای که امروز (یکشنبه) منتشر شد، نیروی دریایی آمریکا مدعی شد ماهیگیران ایرانی را نجات داده است و اعلام کرد این دو ماهیگیر اکنون در سلامت کامل جسمی و روانی به سر می‌برند.

فرماندهی مرکزی نیروی دریایی آمریکا اعلام کرد: یک کشتی نیروی دریایی آمریکا روز گذشته دو تن از دریانوردان ایرانی را از یک کشتی ماهیگیری که به مدت هشت روز در دریای عمان سرگردان بود، نجات داده است.

در این بیانیه همچنین ادعا شده است که کشتی باری نیروی دریایی چارلز، شش ساعت پس از تماس دریانوردان، با غذا، آب و مراقبت‌های پزشکی به محل حادثه رسیده است. این دو نفر به یک کشتی گارد ساحلی عمان در نزدیکی مسقط، پایتخت عمان منتقل شدند.