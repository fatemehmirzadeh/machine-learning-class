کارنامه ۱۰۰ روزه دولت؛
قطع برق با تامین سوخت نیروگاه‌ها صفر شد
قطع برق با تامین سوخت نیروگاه‌ها صفر شد
وزارت نفت دولت سیزدهم در طی این صد روز فعالیت خود، اتفاقات مختلفی را از مدیریت بحران جایگاه‌های سوخت تا امضای قرارداد سوآپ سه‌جانبه گازی تجربه کرده است.

به گزارش خبرگزاری مهر، وزارت نفت دولت سیزدهم در طی این صد روز یکی از پر فراز و فرودترین دستگاه‌های اجرایی کشور بوده است. در این گزارش به سایه روشن عملکرد جواد اوجی و تیم وی در طی این صد روز پرداخته می‌شود.

تأمین سوخت نیروگاه‌ها با بسیج شدن وزارت نفت و نیرو

وزارت نفت در حالی کار خود را شروع کرد که عدم تأمین سوخت زمستانه نیروگاه‌ها به سطح هشدارآمیزی رسیده بود و موجب تشکیل کارگروه تأمین سوخت از طرف وزارت نفت و نیرو شد. در واقع بی‌توجهی به ناوگان حمل و نقل سوختی که در پی کاهش کرایه‌های آنان نسبت به سایر ناوگان‌های حمل و نقلی به وجود آمده بود باعث خروج ۴ هزار نفتکش از این ناوگان شده بود که همین موضوع سوخت‌رسانی به نیروگاه‌های حرارتی را دچار مشکل کرده بود.

در این راستا تأمین سوخت مایع نیروگاه‌ها به اولویت نخست شرکت ملی پالایش و پخش فرآورده‌های نفتی تبدیل شد و در عرض یک ماه با ترمیم ناوگان حمل سوخت از طریق افزایش کرایه‌ها و ممنوعیت صادرات فرآورده‌های نفتی، میزان ذخایر سوخت مایع نیروگاه‌ها نسبت به مدت مشابه سال گذشته بیشتر شد.

در همین رابطه علی اکبرمحرابیان وزیر نیروی دولت سیزدهم نیز در روزهای اخیر موضوع سوخت نیروگاهی را بسیار مهم ارزیابی کرد و گفت: این امر در زمستان از اهمیت بالایی برخودار است و مشکلی که سال گذشته ایجاد شد این بود که مخازن سوخت نیروگاه‌ها پر نشد و همین امر تأمین گاز نیروگاه‌ها را با مشکل روبه‌رو کرد و در همین رابطه با همکاری وزارت نفت مشوق‌های خوبی برای ناین ناوگان قرار داده شده است.

پس از این نیز در روزهای گذشته اخبار مثبتی از پر شدن مخازن نیروگاه‌ها با سوخت گازوئیل و مازت از طرف مسئولین وزارت نفت و صنعت برق مخابره شد.

افزایش تولید و فروش نفت خام

هرچند یکی از اهداف اصلی وزارت نفت دولت سیزدهم تکمیل زنجیره ارزش و جلوگیری از خام فروشی است، ولی با توجه به تأثیر بالای درآمدهای نفتی در بودجه کشوری، وزارت نفت در این مدت تمام تلاش خود را برای افزایش فروش نفت و فراورده‌های نفتی به کار گرفته است.

هرچند آمار دقیقی از میزان فروش نفت ایران در دسترس نیست ولی به نظر می‌رسد با دیپلماسی فعال و بازارسازی که وزارت نفت در این ایام انجام داده است توانسته میزان فروش نفت خام و میعانات خود را افزایش دهد. یکی از جلوه‌های این بازارسازی که خبر آن از طریق رسانه‌های خارجی منتشر شد، انعقاد قرارداد سوآپ میعانات گازی است که در اوایل مهرماه و به مدت شش ماه منعقد شد. بنا بر ادعای نشریه گلوبال پلاتز شرکت دولتی نفت ونزوئلا «پترولوس د ونزوئلا» دو میلیون بشکه میعانات گازی ایران را دریافت کرده است.

در روزهای گذشته هم وزیر نفت تأکید کرد که فروش نفت ایران افزایش خیره کننده‌ای داشته است.

مدیریت بحران اختلال جایگاه‌های سوخت در کمتر از یک هفته

صبح روز سه‌شنبه ۴ آبان‌ماه تمامی جایگاه‌های سوخت سراسر کشور در پی حمله سایبری به سامانه هوشمند کارت‌های سوخت از دسترس خارج شد. علی‌رغم غیر مترقبه بودن این اتفاق از همان ساعات اولیه کارشناسان شرکت پالایش و پخش با حضور در جایگاه‌ها و تبدیل جایگاه‌ها به حالت آفلاین توانستند از وخیم‌تر شدن اوضاع جلوگیری کنند. در واقع از سه‌شنبه تا جمعه همان هفته مرحله آفلاین کردن جایگاه‌ها در دستور کار قرار داشت و تا روز سه شنبه یازدهم آبان ماه تمامی جایگاه‌ها به سامانه هوشمند کارت سوخت متصل شدند و امکان سوخت‌گیری سهمیه‌ای نیز برای خودروها در کمتر از یک هفته فراهم شد.

همچنین به منظور جبران خسارات ناشی آن اتفاق، از ابتدای آذرماه سهمیه جبرانی ۱۰ لیتری برای خودروها و ۵ لیتری موتورسیکلت‌ها اعمال شد.

مدیرعامل شرکت ملی پالایش و پخش در همین راستا گفت: در ماجرای اختلال در سامانه سوخت کشور، با تلاش همکاران بنده در شرکت ملی پالایش و پخش توانستیم ظرف یک هفته نقشه دشمن را خنثی کنیم. مدیریت و هماهنگی و اطلاع‌رسانی مناسب در رسانه‌ها باعث شد که در آبان ۱۴۰۰ ماجرای آبان ماه ۹۸ تکرار نشود و بدین صورت اعتماد مردم به دولت سیزدهم تقویت شد.

سوآپ سه جانبه گازی؛ تیری با چند نشان

یکشنبه گذشته و در جریان سفر رئیس جمهور به ترکمنستان به منظور شرکت در اجلاس اکو، توافق‌نامه سه‌جانبه سوآپ گاز میان ترکمنستان و آذربایجان به واسطه ایران منعقد شد. احیای رابطه با ترکمنستان و از سرگیری واردات گاز از این کشور از اولویت‌های جواد اوجی از زمان شروع وزارتش بوده است و به همین خاطر اولین سفر خارجی وی به مقصد ترکمنستان، آن هم در روزهای ابتدایی وزارتش بود.

کارشناسان مهمترین مزیت این قرارداد را اهداف سیاسی و امنیتی آن می‌دانند. همچنین با در نظر گرفتن حق انتفاع ایران از این قرارداد، می‌توان به پایداری شبکه گازی مناطق شمالی و شمال شرقی کشور امید داشت.

محمد صادق جوکار، مدیر مؤسسه مطالعات انرژی در گفت‌وگو با مهر معتقد است: این قرارداد می‌تواند مقدمه‌ای برای احیای رابطه استراتژیک با ترکمنستان به منظور افزایش واردات گاز و انعقاد قراردادهای بیشتر سوآپ نفت و گاز باشد.

در کنار این موارد که ابعاد بزرگی داشتند، موارد دیگری از جمله تدوین سند چشم‌انداز صنعت نفت، افزایش مسئولیت‌های اجتماعی شرکت ملی نفت، تعرفه‌گذاری پلکانی مصرف گاز، برنامه ساخت پالایشگاه ۳۰۰ هزار بشکه‌ای شهید سلیمانی و تلاش برای حل و رفع مشکلات کارکنان از دیگر موارد مهم وزارت نفت در طی این صد روز است که بایستی صبر کرد و عیار آن‌ها را پس از مدتی سنجید.

کد خبر 5367113
