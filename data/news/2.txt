هنوز موردی از کرونای "اُمیکرون" در ایران گزارش نشده است/ورود از ۶ کشور به ایران ممنوع شد
هنوز موردی از کرونای "اُمیکرون" در ایران گزارش نشده است/ورود از ۶ کشور به ایران ممنوع شد
عکس خبر آرشیوی است.
وزیر بهداشت با تاکید بر اینکه هنوز موردی از واریانت "اُمیکرون" کرونا در کشور شناسایی نشده است، در عین حال از افرادی که هنوز برای واکسیناسیون علیه این بیماری اقدام نکرده‌اند، خواست که سریع‌تر برای واکسیناسیون مراجعه کنند.

به گزارش ایسنا، دکتر بهرام عین اللهی در حاشیه همایش ۱۰۰ روز  توفیق خدمت، ۱۰۰ میلیون دز تزریق سلامت در جمع خبرنگاران با قدردانی از مردم و خبرنگاران، اظهار کرد: امروز به شکل نمادین با معرفی خود رسانه‌ها تقدیرهایی صورت گرفت و البته واقعا حق مطلب ادا نشد و باید قدردان همه شما باشیم و حرکت امروز نمادین بود و امیدواریم این همکاری بین وزارت بهداشت و رسانه‌ها ادامه یابد.

وی افزود: پنج‌شنبه صبح وزیر بهداشت آفریقای جنوبی از شناسایی سویه جدید کرونا خبر داد که قابلیت انتشار بالایی دارد و جهش‌های آن بسیار زیاد است. موضوعی که باعث نگرانی دنیا است این موضوع است که این سویه جدید واکسن گریز باشد. سازمان جهانی بهداشت موضع گرفت و برخی کشورها ورود از کشورهای آلوده را ممنوع کردند. ما هم به دنبال رصد ویروس هستیم.

عین اللهی بیان کرد: تا امروز موردی از ویروس جهش یافته جدید در ایران گزارش نشده است و ستاد کرونا روز قبل ورود از ۶ کشور را به ایران ممنوع کرد. باید بر مبادی ورودی کشور نظارت کنیم. دیشب بازدیدی از فرودگاه امام خمینی (ره) داشتیم و تمهیدات لازم دیده شد. مردم باید مراقبت کنند  تا گرفتار بیماری نشویم و فکر نکنند کرونا تمام شده است؛ چون وضعیت کشور ما بعد از ۹ ماه خوب شده است و امیدواریم این وضعیت پایدار بماند.

او تاکید کرد: در آفریقای جنوبی ٢۶ درصد مردم واکسینه شده‌اند و البته اثر واکسن‌ها بر سویه جدید اعلام نشده است و هنوز برای اعلام آن زود است. توصیه ما این است مردمی که واکسن نزدند به سرعت اقدام کنند.

عین‌اللهی در ادامه بیان کرد: آنتی بادی بدن ۶ ماه بعد از تزریق دز دوم کم می‌شود و کمیته علمی ما ۴ ماه بعد از دز دوم، تزریق دز سوم را توصیه کرده است که تاکنون نزدیک یک میلیون دز سوم واکسن تزریق شده است و از مردم درخواست داریم واکسن‌های خود را به موقع تزریق کنند و اگر کرونا ادامه پیدا کند واکسن کرونا مانند واکسن آنفلوآنزا باید سالانه تزریق شود.

وی درخصوص پیش خرید از واکسن‌های داخلی کرونا نیز بیان کرد: سیاست ما حمایت از تولید داخل است اما ما نمی‌توانستم زمان را از دست دهیم و برای همین واکسن وارد کردیم. با توجه به نامشخص بودن شرایط کرونا، تولید داخل این اطمینان را به ما می‌دهد که در آینده با چالش مواجه نشویم  و مقرر شده است که واکسن‌های داخلی را پیش خرید کنیم. ستاد کرونا مجوز صادرات ٢٠ درصد تولید داخل را به واکسن سازان داخلی داده است و هیچ کدام از واکسن سازان داخلی که به تایید رسیدند به ما اعلام نکرده اند که تولید را متوقف کرده‌اند و ما حمایت خواهیم کرد.

او درباره هزینه بالای پرداخت از جیب بیماران در زمینه درمان نیز بیان کرد: برنامه ما تقویت بیمه ها است تا پرداخت از جیب مردم کاهش پیدا کند، بحث دیجیتالی شدن خدمات سلامت به این امر کمک می‌کند. ما در اواسط راه هستیم و با تقویت بیمه‌ها در نظر داریم همه مردم بیمه پایه شوند و خدمات غیر پایه را به تدریج جزو بیمه قرار دهیم.

وی در پاسخ به سوالی مبنی بر درصد پایین واکسیناسیون در استان‌های مرزی نیز اظهار کرد: واکسیناسیون حتی در استان‌های مرزی بالای ٧٠ درصد  است و ما باید خانه به خانه سراغ مردم برویم و منتظر افراد نمانیم.

عین اللهی درباره قاچاق معکوس دارو نیز گفت: داروها باید هدفمند و برچسب‌دار باشند و باید از برچسب استفاده کنیم. درصدی امکان قاچاق وجود دارد.

وی همچنین درباره ارز دارو گفت: تاکنون ٢ میلیارد ارز ترجیحی برای دارو گرفته‌ایم و پیگیریم که مابقی ارز را تخصیص دهیم و نظر ما این است که ما مجبور به استفاده از ارز ترجیحی هستیم در غیراین صورت قیمت داروها افزایش پیدا خواهد کرد.