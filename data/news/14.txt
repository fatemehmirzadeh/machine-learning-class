کشف سومین مورد ابتلا به سویه جدید کرونا در انگلیس
سومین مورد ابتلا به سویه اُمیکرون در انگلیس کشف شد.
به گزارش باشگاه خبرنگاران جوان  به نقل از اسکای نیوز، مقامات بهداشتی انگلیس از کشف سومین مورد ابتلا به سویه جدید کرونا که «اُمیکرون» نام دارد، در انگلیس خبر دادند.

بر اساس اعلام مقامات بهداشت انگلیس، این فرد مبتلا که دیگر در این کشور حضور ندارد، پس از سفر به انگلیس، آزمایش کرونایش مثبت از آب در آمد و طبق اعلام این مقامات، و کشف این مورد با سفر به جنوب آفریقا مرتبط است.

آژانس امنیت سلامت انگلیس (UKHSA) اکنون در حال انجام آزمایش‌های هدفمند در خصوص جایی است که افرادی که احتمال ابتلایشان می‌رفته از آنجا بازدید کرده اند. گفته می‌شود این مکان در «وست مینیستر» در مرکز لندن بوده است.

دکتر جنی هریس، مدیر اجرایی آژانس امنیت سلامت انگلیس گفت: توانایی توالی یابی پیشرفته، ما را قادر می‌سازد تا سویه‌ها را شناسایی کرده و اقدامی سریع را برای محدود ساختن شیوع بیشتر بکار بندیم. به احتمال زیاد، همانطوری که ما در کشور‌های دیگر جهان شاهد هستیم و همانظوری که ما شناسایی بیشتری را از طریق ردیابی تماس‌های افراد انجام می‌دهیم، ما موارد بیشتری را در روز‌های آتی شاهد خواهیم بود.

او همچنین گفت: ما به تلاش‌های خود برای درک تأثیر این سویه بر انتقال پذیری، شدت بیماری، مرگبار بودن، پاسخ آنتی بادی و کارایی واکسن ادامه می‌دهیم. این بسیار مهم است که هرکسی با علائم کرونا قرنطینه شود و به سرعت تست پی سی آر دهد.

گفتنی است هلند نیز امروز (یکشنبه) از کشف ۱۳ مورد ابتلا به سویه جدید ویروس کرونا موسوم به «اومیکرون» خبر داده و در این خصوص اعلام کرد که این افراد از آفریقای جنوبی به خاک این کشور بازگشته بودند.

این در حالی است که به دلیل افزایش آمار مبتلایان به ویروس کرونا، هلند محدودیت‌های شدیدتری را به اجرا گذاشته است.
بعد از هلند کشور دانمارک هم از شناسایی دو مبتلا به سویه اومیکرون خبر داده که آنان نیز از آفریقا بازگشته بودند.